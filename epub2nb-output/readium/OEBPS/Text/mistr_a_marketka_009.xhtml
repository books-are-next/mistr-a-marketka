<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>mistr_a_marketka-5</title>
		<link href="../Styles/mistr_a_ma_idstyles.css" rel="stylesheet" type="text/css"/>
	</head>
	<body id="mistr_a_marketka" xml:lang="cs-CZ">
		<div>
			<p id="toc_marker-1-3" class="MLP-uroven2-kapitola">3<a id="x.10935"></a> <br/>Sedmý důkaz</p>
			<p class="MLP-text-bez1radku">„Ano, bylo kolem desáté hodiny dopoledne, vážený Ivane Nikolajeviči,“ uzavřel profesor.</p>
			<p class="MLP-text">Básník si přejel rukou po obličeji, jako by se právě vzpamatoval, a&#160;viděl, že se mezitím na Patriarší rybníky snesl večer. Voda v&#160;jezírku zčernala a&#160;klouzala po ní lehká loďka: bylo slyšet pleskání vesla a&#160;perlivý smích jakési občanky v&#160;loďce. V&#160;alejích posedávali lidé na lavičkách, ale tam, kde seděli naši diskutéři, bylo prázdno.</p>
			<p class="MLP-text">Obloha nad Moskvou vybledla a&#160;ve výšce jste mohli zřetelně rozeznat dosud nezezlátlý bílý úplněk. Dýchalo se volněji a&#160;hlasy pod lipami zněly tlumeně, ztišené podvečerem.</p>
			<p class="MLP-text">Jak to, že stačil vybájit celý příběh, a&#160;já to ani nezpozoroval? koumal Bezprizorný udiveně. Vždyť už je večer!… A&#160;možná že ve skutečnosti žádné vyprávění nebylo a&#160;já prostě usnul a&#160;to všecko se mi zdálo?</p>
			<p class="MLP-text">Přesto musíme předpokládat, že profesor přece jen svůj příběh vyprávěl, jinak bychom museli připustit, že se totéž zdálo Berliozovi. Zadíval se totiž pozorně profesorovi do tváře a&#160;řekl:</p>
			<p class="MLP-text">„Vaše vyprávění je neobyčejně zajímavé, profesore, třebaže se ani v&#160;nejmenším neshoduje s&#160;výkladem evangelia…“</p>
			<p class="MLP-text">„Prosím vás,“ namítal profesor a&#160;pohrdavě se ušklíbl, „nevím jak kdo, ale vy byste měl vědět, že nic z&#160;toho, co je psáno v&#160;evangeliu, se nikdy ve skutečnosti neudálo. Kdybychom se začali odvolávat na evangelium jako na nějaký historický pramen…“ Znovu se ušklíbl a&#160;Berlioz se zarazil, protože doslova totéž tvrdil Ivanovi, když spolu kráčeli po Bronné směrem k&#160;Patriarším rybníkům.</p>
			<p class="MLP-text">„Správně,“ odpověděl, „ale obávám se, že stejně tak nikdo nemůže dokázat věrohodnost toho, co jste nám vyprávěl.“</p>
			<p class="MLP-text">„Omyl! Existuje někdo, kdo to může dokázat!“ ujišťoval lámanou ruštinou profesor, a&#160;náhle jim spiklenecky pokynul, aby přisedli blíž.</p>
			<p class="MLP-text">Když k&#160;němu naklonili hlavy, každý z&#160;jedné strany, prohlásil už bez cizího přízvuku, který se čert ví proč náhle objevoval a&#160;hned zase mizel:</p>
			<p class="MLP-text">„To je tak…,“ přitom se polekaně ohlédl a&#160;pokračoval šeptem, „víte, já se toho všeho osobně zúčastnil. Byl jsem u&#160;Piláta v&#160;paláci, v&#160;zahradě, kde rozmlouval s&#160;Kaifášem, a&#160;dokonce i&#160;na tribuně, jenomže tajně, abych tak řekl, inkognito. Proto vás velmi prosím, abyste si to nechali pro sebe, nikomu ani slovo, psst…“</p>
			<p class="MLP-text">Zavládlo mlčení a&#160;Berlioz zpopelavěl.</p>
			<p class="MLP-text">„Vy… vy… jak dlouho jste v&#160;Moskvě?“ zeptal se nakonec přiškrceně.</p>
			<p class="MLP-text">„Před chvílí jsem přijel,“ vysvětloval roztržitě profesor. Teprve teď oba naše přátele napadlo, aby si ho pořádně prohlédli, a&#160;zjistili v&#160;jeho levém zeleném oku výraz šílenství; pravé bylo mrtvé, černé a&#160;strnulé.</p>
			<p class="MLP-text">Konečně se všecko vysvětlilo! pomyslel si zmateně Berlioz. Přijel k&#160;nám německý cvok, anebo se právě zbláznil na Patriarších rybnících. To je nadělení!</p>
			<p class="MLP-text">A&#160;opravdu se všecko vysvětlilo: podivná snídaně u&#160;nebožtíka filozofa Kanta, hloupé žvásty o&#160;slunečnicovém oleji a&#160;jakési Anušce i&#160;předpověď o&#160;uříznuté hlavě a&#160;všecko ostatní&#160;– zkrátka profesor je blázen.</p>
			<p class="MLP-text">Berliozovi bylo hned jasné, co má dělat. Zvrátil se na opěradlo lavičky a&#160;za profesorovými zády mrkal na Bezprizorného, aby cizinci neodporoval, ale zkoprnělý básník jeho signály nevnímal.</p>
			<p class="MLP-text">„Ano, ano…,“ přisvědčoval horlivě redaktor, „ovšemže to je možné… proč by ne… I&#160;Pilát Pontský, i&#160;palác, a&#160;všecko ostatní… mimochodem, přijel jste sám nebo se ženou?“</p>
			<p class="MLP-text">„Sám, jsem vždycky sám,“ postěžoval si trpce profesor.</p>
			<p class="MLP-text">„A&#160;kde máte zavazadla?“ vyptával se úlisně Berlioz. „V&#160;Metropolu? Kde jste se ubytoval?“</p>
			<p class="MLP-text">„Já? Nikde,“ odpověděl pomatený Němec a&#160;divoce bloudil zeleným okem po Patriarších rybnících.</p>
			<p class="MLP-text">„Jak to? A&#160;kde hodláte bydlet?“</p>
			<p class="MLP-text">„Ve vašem bytě!“ vypálil bez okolků blázen a&#160;spiklenecky na něj zamžoural.</p>
			<p class="MLP-text">„Ve… velice mě těší,“ koktal Berlioz, „jenomže to pro vás bude trochu nepohodlné, vážně… V&#160;Metropolu jsou přepychové pokoje, je to prvotřídní hotel…“</p>
			<p class="MLP-text">„Tak vy tvrdíte, že ani ďábel neexistuje?“ obrátil se náhle ne­mocný vesele k&#160;Ivanovi.</p>
			<p class="MLP-text">„To se ví, že ne…“</p>
			<p class="MLP-text">„Neodporuj mu…,“ zašpital Berlioz, jenom rty se mu pohybovaly, a&#160;dělal posuňky za profesorovými zády.</p>
			<p class="MLP-text">„Žádný ďábel neexistuje!“ vykřikl básník, zmatený celou tou komedií, a&#160;nasadil všemu korunu. „To je hrůza. Přestaňte s&#160;tou hysterií!“</p>
			<p class="MLP-text">Šílenec se rozesmál tak divoce, až z&#160;lípy nad jejich hlavami vystřelil vrabec.</p>
			<p class="MLP-text">„Opravdu neobyčejně zajímavé,“ procedil a&#160;smál se na celé kolo. „Co to má znamenat… Ať se člověk zmíní o&#160;čemkoli, nic podle vás neexistuje?“ Vtom se přestal smát, jako když utne, a&#160;upadl do druhé krajnosti, jak to bývá zvykem u&#160;neurotiků&#160;– rozčilil se a&#160;utrhl se přísně na Bezprizorného: „Tak tedy neexistuje, říkáte?“</p>
			<p class="MLP-text">„Uklidněte se proboha, profesore…“, drmolil Berlioz v&#160;obavě, aby ho ještě víc nevydráždil. „Poseďte chvilku tady se soudruhem Bezprizorným… Skočím si jenom tamhle na roh, potřebuju si zavolat… A&#160;pak vás doprovodíme, kam budete chtít. Neznáte naše město…“</p>
			<p class="MLP-text">Musíme uznat, že Berliozův plán byl správný: zaběhnout k&#160;nejbližší telefonní budce a&#160;oznámit na příslušném oddělení, že jistý zahraniční konzultant sedí na Patriarších rybnících ve zjevně nenormálním stavu. Tudíž by se mělo něco podniknout, aby nedošlo k&#160;nepříjemnosti.</p>
			<p class="MLP-text">„Potřebujete si zavolat? Dobrá, jen běžte,“ smutně souhlasil nemocný a&#160;náhle začal naléhavě škemrat: „Ale na rozloučenou vás prosím, věřte alespoň, že ďábel existuje! O&#160;víc vás nežádám. Pamatujte, že existuje sedmý důkaz, nadmíru spolehlivý. Brzy se o&#160;něm sám přesvědčíte!“</p>
			<p class="MLP-text">„Dobrá, dobrá,“ uklidňoval ho redaktor s&#160;předstíranou laskavostí, zamrkal na rozčileného básníka, kterému se ani trochu nelíbilo, že má hlídat pomateného Němce, a&#160;pak zamířil k&#160;východu na rohu Bronné a&#160;Jermolajevské uličky.</p>
			<p class="MLP-text">Profesor jako by se rázem uzdravil a&#160;jeho tvář se rozjasnila.</p>
			<p class="MLP-text">„Michaile Alexandroviči!“ zavolal na Berlioze.</p>
			<p class="MLP-text">Ten sebou škubl a&#160;otočil se, ale pak ho uklidnila myšlenka, že profesor zná jeho jméno i&#160;jméno po otci nejspíš také z&#160;některých novin.</p>
			<p class="MLP-text">Němec na něj volal, ruce přiložené k&#160;ústům:</p>
			<p class="MLP-text">„Jestli si přejete, dám okamžitě poslat telegram vašemu strýci do Kyjeva!“</p>
			<p class="MLP-text">Redaktor se znovu roztřásl. Jak se ten blázen dozvěděl o&#160;existenci jeho kyjevského strýce? O&#160;tom se nikde v&#160;novinách zaručeně nepsalo. Hm, nemá nakonec Bezprizorný pravdu? Co když jsou cizincovy doklady falešné? Prapodivné individuum… Musí zavolat, a&#160;to hned! Však oni tu záhadu brzy rozlousknou.</p>
			<p class="MLP-text">Nedíval se už nalevo ani napravo a&#160;běžel dál.</p>
			<p class="MLP-text">Vtom těsně před východem do Bronné vstal z&#160;lavičky navlas stejný chlapík, jaký se dnes za slunečního žáru vyhoupl z&#160;dusného vzduchu, a&#160;šel mu vstříc. Jenomže teď už nebyl průhledný, ale kompaktní a&#160;v&#160;začínajícím šeru Berlioz zřetelně rozeznal kníry jako husí brka, malá, ironická, plovoucí očka a&#160;kostkované kalhoty, vytažené natolik, že bylo vidět špinavé bílé ponožky.</p>
			<p class="MLP-text">Michail Alexandrovič couvl, ale pak se utěšil tím, že jde o&#160;hloupou shodu a&#160;vůbec že teď není čas to rozebírat.</p>
			<p class="MLP-text">„Hledáte turniket, soudruhu?“ zamečel nakřáplým tenorem kostkovaný. „Račte tudy! Běžte rovně a&#160;hned tam jste. Za to bych měl od vás dostat na skleničku… ať si starý regenschori spraví náladu!“ Šklebil se a&#160;rozmáchle smekl žokejskou čapku.</p>
			<p class="MLP-text">Berlioz neposlouchal tirády a&#160;žadonění dotěrného regenschoriho, rozběhl se k&#160;turniketu, otočil jím a&#160;už se chystal vstoupit na koleje, když ho oslepilo červené a&#160;bílé světlo. Ve skleněné budce se rozhořel nápis: „Pozor, tramvaj!“</p>
			<p class="MLP-text">A&#160;opravdu, tramvaj už se řítila, zatáčela po nově vybudované lince z&#160;Jermolajevské na Bronnou. Za zatáčkou vyrovnala, náhle se v&#160;ní rozsvítilo elektrické světlo, tramvaj zaúpěla a&#160;zrychlila.</p>
			<p class="MLP-text">Opatrný Berlioz, ačkoliv stál na bezpečném místě, se rozhodl vrátit, položil ruku na růžici a&#160;couvl o&#160;krok. Vtom se mu vysmekla ruka a&#160;noha nezadržitelně jako po ledu sklouzla po dláždění, které se šikmo svažovalo ke kolejím, druhá noha se vymrštila do vzduchu a&#160;Berlioz dopadl na koleje. Jak se snažil něčeho zachytit, upadl naznak, lehce se uhodil o&#160;dlažební kostky do týla a&#160;přitom uviděl vysoko na obloze&#160;– nerozeznal už, jestli vpravo, nebo vlevo&#160;– pozlacený měsíc. Obrátil se bleskurychle na bok, zběsilým pohybem přitáhl kolena k&#160;břichu a&#160;vtom zahlédl hrůzou zbělelý obličej a&#160;rudý šátek řidičky tramvaje, který se k&#160;němu nezadržitelně blížil. Nestačil už vykřiknout, ale kolem se rozječela srdceryvnými ženskými výkřiky celá ulice.</p>
			<p class="MLP-text">Řidička prudce zabrzdila, vůz se zaryl předkem do země a&#160;pak křečovitě poskočil, až s&#160;rachotem a&#160;řinčením vypadly okenní tabulky. V&#160;Berliozově mozku uvízl zoufalý výkřik: Že by konec? Ještě jednou, naposled se mu před očima kmitl měsíc, roztříštěný na kusy, a&#160;pak už byla tma.</p>
			<p class="MLP-text">Tramvaj zachytila Berlioze a&#160;pod mříže aleje dopadl na vydlážděný svah tmavý kulatý předmět. Skutálel se po svahu a&#160;poskakoval po hrbolatém dláždění.</p>
			<p class="MLP-text">Byla to Berliozova uříznutá hlava.
</p>
		</div>
</body>
</html>