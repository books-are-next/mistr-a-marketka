<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>mistr_a_marketka-22</title>
		<link href="../Styles/mistr_a_ma_idstyles.css" rel="stylesheet" type="text/css"/>
	</head>
	<body id="mistr_a_marketka" xml:lang="cs-CZ">
		<div>
			<p id="toc_marker-2-1" class="MLP-uroven2-kapitola">19 <br/>Markétka</p>
			<p class="MLP-text-bez1radku">Čtenáři, za mnou! Kdo říká, že na světě neexistuje pravá láska, věrná až za hrob? Ať tomu lháři vyříznou jeho proradný jazyk! Čtenáři, za mnou! Neváhej a&#160;následuj mě, já ti takovou lásku ukážu.</p>
			<p class="MLP-text">Ne, Mistr se mýlil, když si v&#160;půlnoční chvíli stěžoval Ivanovi v&#160;nemocnici, že na něj zapomněla. To se nemohlo stát. Samozřejmě že na něj nezapomněla.</p>
			<p class="MLP-text">Především vám odhalím tajemství, které Mistr nechtěl básníkovi prozradit. Jeho milá se jmenovala Markéta. Všecko, co o&#160;ní vyprávěl, bylo do puntíku pravda. Vylíčil ji pravdivě: byla krásná a&#160;zároveň chytrá. Zbývá dodat&#160;– a&#160;to můžeme tvrdit s&#160;jistotou&#160;– že spousta žen by dala bůhvíco za to, jen aby mohla být na jejím místě. Bezdětná třicetiletá Markétka byla manželkou význačného odborníka, který navíc učinil důležitý objev celostátního významu. Byl to hezký, mladý, vysoce charakterní člověk a&#160;zbožňoval svou ženu. Manželé obývali celé první patro rozkošné vily se zahradou v&#160;uličce poblíž Arbatu. Kouzelné zákoutí! Každý se o&#160;tom může přesvědčit na vlastní oči. Ať se obrátí na mě, dám mu adresu a&#160;ukážu mu cestu&#160;– vilka do dneška stojí na místě.</p>
			<p class="MLP-text">Markéta nikdy neměla nouzi o&#160;peníze a&#160;mohla si koupit všecko, co se jí líbilo. Mezi přáteli jejího muže se našli zajímaví lidé. V&#160;životě si nestoupla k&#160;plotně ani nepoznala strasti života v&#160;rozděleném bytě. Můžeme tedy říci, že byla šťastná? Ani minutu! Od svých devatenácti let, kdy se vdala a&#160;nastěhovala do přepychové vily, nepoznala štěstí. Bohové! Co si mohla víc přát?! Po čem toužila ta žena se záhadnou jiskérkou v&#160;očích? Co chybělo té malounko šikmooké čarodějce, která se tenkrát na jaře ozdobila mimózami? Nevím, není mi o&#160;tom nic známo. Nejspíš mluvila pravdu, když říkala, že jí chybí on, Mistr, a&#160;že nepotřebuje vilu v&#160;neogotickém slohu, ani zahradu obehnanou plotem, ani peníze. Ano, milovala ho, o&#160;tom nebylo sporu.</p>
			<p class="MLP-text">Dokonce i&#160;mně, pravdomluvnému vypravěči, ale přece jen cizímu člověku, se svírá srdce pomyšlením, co zkusila, když přišla druhého dne do Mistrova domku (naštěstí nestihla pohovořit s&#160;mužem, který se nevrátil v&#160;určenou dobu) a&#160;zjistila, že její milý zmizel. Všemožně se snažila vypátrat jeho další osudy, ale přirozeně bez výsledku. Nakonec se vrátila do své vily.</p>
			<p class="MLP-text">Sotva slezl z&#160;ulic a&#160;chodníků poslední špinavý sníh a&#160;pootevřenými okny pronikl do pokojů neklidný jarní vítr s&#160;nahořklým zemitým pachem, roztesknila se Markéta ještě víc než v&#160;zimě. Často potají usedavě plakala. Nevěděla, koho miluje, zda živého, či mrtvého. Čím déle plynuly bezútěšné dny, tím častěji, zejména za soumraku, ji přepadal pocit, že je spojená s&#160;mrtvým.</p>
			<p class="MLP-text">Nezbývalo, než aby zapomněla, nebo zemřela. Takhle se přece nedá živořit! Musí zapomenout stůj co stůj. Jenomže zapomenout na něho nešlo, v&#160;tom byla ta tragédie.</p>
			<p class="MLP-text">„Ano, zase ta stará chyba!“ mumlala, když seděla před krbem a&#160;upírala pohled do ohně, zažehnutého na počest onoho památného, kdy Mistr psal Piláta, „proč jsem jen tenkrát v&#160;noci od něho odcházela? Vždyť to bylo šílenství! Vrátila jsem se hned druhý den, jak jsem slíbila, ale už bylo pozdě. Ano, přišla jsem příliš pozdě, jako ten nešťastný Matouš.“</p>
			<p class="MLP-text">Všecky podobné výčitky byly zbytečné: co by se změnilo, kdyby té noci zůstala u&#160;Mistra? Cožpak by ho mohla zachránit? Nesmysl! zvolali bychom, ale s&#160;ohledem na Markétčino zoufalství to neučiníme.</p>
			<p class="MLP-text">Toho pátku, kdy návštěva černého mága v&#160;Moskvě vyvolala doslova pozdvižení, téhož dne, co byl Berliozův strýc zahnán zpět do Kyjeva, kdy zatkli účetního a&#160;seběhlo se mnoho jiných nepochopitelných událostí, probudila se Markéta kolem poledního ve své ložnici s&#160;arkýřem vybíhajícím do věže vily.</p>
			<p class="MLP-text">Nedala se do pláče jako obvykle, protože tušila, že dnes se konečně cosi stane. Tuhle jiskřičku naděje horlivě živila ve skrytu duše v&#160;obavě, aby neuhasla.</p>
			<p class="MLP-text">„Věřím pevně,“ šeptala slavnostně, „že se dnes něco stane! Musí se něco stát, jinak se ptám, proč mi jsou souzena doživotní muka? Přiznávám, že jsem podváděla, lhala a&#160;žila tajně dvojím životem, ale snad si nezasloužím tak krutý trest… Něco se určitě změní, nic na světě netrvá věčně. Vím, že se mi splní můj sen…“ Hleděla na rudé závěsy prozářené sluncem a&#160;pak se vzrušeně oblékala a&#160;rozčesávala si před třídílným zrcadlem krátké vlnité vlasy.</p>
			<p class="MLP-text">Včerejší noci měla opravdu podivný sen. Po celou dobu zimních trampot se jí ani jedinkrát nezdálo o&#160;Mistrovi. V&#160;noci ji opouštěl, takže se trápila pouze ve dne. Až dnes se náhle objevil.</p>
			<p class="MLP-text">Viděla ve snu neznámou, beznadějně smutnou krajinu s&#160;po­šmournou oblohou, jaká bývá brzy na jaře, našedlou a&#160;cuckovitou, která se ztrácela kdesi v&#160;dálce, a&#160;na ní hejno neslyšných havranů. Dále pokřivený můstek a&#160;pod ním kalnou jarní říčku. Neradostné, žebrácky holé stromy. Osamělou osiku a&#160;opodál mezi stromy v&#160;zahradě roubené stavení, připomínající oddělenou kuchyň, lázně nebo bůhvíco! Mrtvé okolí působí natolik skličujícím dojmem, že byste se nejraději oběsili na osice u&#160;můstku. Ani lístek se nepohne, ani mráček nepřeběhne po obloze a&#160;široko daleko nenajdete živou duši. Ďábelské místo pro živého člověka!</p>
			<p class="MLP-text">Náhle se dveře roubeného stavení rozletí dokořán a&#160;objeví se on. Přestože je daleko, Markéta ho poznává. Má na sobě zbytky jakéhosi oděvu. Zježené vlasy, neholená tvář. K&#160;tomu vyplašený, chorobný pohled. Kývá na Markétku. Ta se zalyká v&#160;těžkém, nehybném ovzduší, ale rozběhne se k&#160;němu, klopýtá po krtinách a&#160;– vtom se probudí.</p>
			<p class="MLP-text">Tenhle sen se dá vyložit jen dvojím způsobem&#160;– rozumovala, jestliže je mrtvý a&#160;kynul mi, znamená to, že si pro mne přišel a&#160;já brzy umřu. Výborně, alespoň bude konec trápení. Nebo žije a&#160;chce se mi připomenout. Chce říct, že se uvidíme… Ano, určitě se uvidíme, a&#160;to brzy! Rozčileně se oblékala a&#160;snažila se namluvit si, že se všecko obrací k&#160;lepšímu. Takové okamžiky by měl člověk zachytit a&#160;náležitě jich využít… Muž odjel na služební cestu a&#160;vrátí se až za tři dny. Po celou tu dobu je ponechána sama sobě a&#160;nikdo jí nebrání, aby přemýšlela a&#160;snila, o&#160;čem se jí zlíbí. Pětipokojový byt v&#160;prvním patře vily, který by jí určitě záviděly desetitisíce Moskvanů, má plně k&#160;dispozici.</p>
			<p class="MLP-text">Pro příští tři dny svobodná Markétka si nezvolila ze svého přepychového bytu právě nejlepší koutek. Po snídani se uchýlila do tmavé komory bez oken, kde ve dvou velkých skříních ležely kufry a&#160;všelijaké harampádí. Usedla na bobek, otevřela spodní zásuvku první skříně a&#160;zpod hromady hedvábných kloučků vylovila svůj největší poklad, stařičké album z&#160;hnědé kůže, kde schovávala Mistrovu fotografii, spořitelní knížku s&#160;desetitisícovým vkladem na jeho jméno, vylisované plátky uschlé růže mezi útržky cigaretového papíru, a&#160;konečně zbytek sešitu v&#160;rozsahu jednoho autorského archu, se stránkami psanými na stroji a&#160;s&#160;ohořelým spodním okrajem.</p>
			<p class="MLP-text">S&#160;celým tím bohatstvím se vrátila do ložnice, zasunula fotografii za rám trojdílného zrcadla a&#160;proseděla před ní skoro celou hodinu se zčernalým sešitem na kolenou. Listovala v&#160;něm a&#160;znovu a&#160;znovu pročítala ohněm nestrávené torzo románu: „Tma, která se přihnala od Středozemního moře, zahalila prokurátorovo nenáviděné město. Zmizely visuté mosty, spojující chrám s&#160;obávanou Antoniovou věží, z&#160;oblohy se snesla bezedná čerň a&#160;zatopila okřídlené bohy nad hipodromem, hasmonejský palác se střílnami, tržiště, útulky pro karavany, uličky a&#160;rybníky… Velké město zmizelo z&#160;povrchu zemského jako by nikdy neexistovalo…“</p>
			<p class="MLP-text">Ráda by četla dál, ale nebylo nic, jen roztřepený zuhelnatělý okraj.</p>
			<p class="MLP-text">Odložila sešit, setřela slzy a&#160;dlouho seděla jako socha, lokty opřené o&#160;toaletní stolek, a&#160;jen si utírala slzy a&#160;očima se vpíjela do fotografie. Její obraz se odrážel v&#160;zrcadle. Když vyschly poslední slzy, složila pečlivě svůj poklad a&#160;za pár minut už ležel znovu pohřben pod hedvábnými hadříky v&#160;tmavé komoře a&#160;v&#160;zámku zarachotil klíč.</p>
			<p class="MLP-text">Oblékla si v&#160;předsíni plášť a&#160;chystala se na procházku. Služebná, krasavice Nataša, se zeptala, co má připravit k&#160;obědu, a&#160;když ji Markéta ujistila, že na tom nezáleží, dala se z&#160;nedostatku jiné zábavy se svou paní do řeči. Pletla páté přes deváté, kupříkladu, že včera ve Varieté cizí mág prováděl taková kouzla, až z&#160;toho byli všichni paf. Rozdával ženským po dvou flakónech francouzské voňavky a&#160;punčochy zdarma, ale sotva se obecenstvo po představení vyhrnulo ven&#160;– tumáš! všechny ženské tu stály nahaté. Markétka sklesla na židli před zrcadlem, jak se smála na celé kolo.</p>
			<p class="MLP-text">„Že se nestydíte, Natašo,“ vyrážela mezi výbuchy smíchu, „vy, takové vzdělané, inteligentní děvče… Ve frontě se melou všelijaké nesmysly a&#160;vy to opakujete!“</p>
			<p class="MLP-text">Nataša, zrudlá až po kořínky vlasů, vášnivě dokazovala, že to nejsou žádné nesmysly a&#160;že dnes sama osobně viděla v&#160;lahůdkářství na Arbatu jednu ženskou, která přišla do obchodu v&#160;nóbl lodičkách, a&#160;zrovna když platila u&#160;pokladny, lodičky jako zázrakem zmizely a&#160;stála tu v&#160;punčochách, oči vykulené, a&#160;na patě měla díru! Ty kouzelné lodičky prý získala taky na tom představení.</p>
			<p class="MLP-text">„A&#160;to šla v&#160;punčochách?“</p>
			<p class="MLP-text">„Šla! Šla!“ vykřikovala Nataša, celá rozpálená zlostí, že jí nevěří. „A&#160;včera v&#160;noci prý milice sebrala dobrých sto ženských. Po tom vypečeném představení běhaly po Tverské jenom v&#160;kalhotkách.“</p>
			<p class="MLP-text">„To určitě vykládala Darja,“ prohlásila Markéta, „už dávno jsem si všimla, že je to obrovská drbna.“</p>
			<p class="MLP-text">Celá tahle legrační rozmluva skončila pro Natašu příjemným překvapením. Markéta odběhla do ložnice a&#160;za chvíli se vrátila s&#160;párem punčoch a&#160;lahvičkou kolínské. Sdělila Nataše, že jí chce taky předvést kouzlo, a&#160;darovala jí punčochy i&#160;kolínskou pod podmínkou, že nebude běhat v&#160;punčochách po Tverské a&#160;poslouchat Darju. Paní a&#160;služebná se objaly, políbily a&#160;pak se rozloučily.</p>
			<p class="MLP-text">Markétka, hlavu položenou na pohodlné měkké opěradlo křesla v&#160;trolejbuse, ujížděla po Arbatu, myslela na svoje věci a&#160;hned zase poslouchala, co si šeptají dva muži, kteří seděli na sedadle před ní.</p>
			<p class="MLP-text">Chvílemi se bázlivě ohlíželi, jestli je někdo neslyší, a&#160;o&#160;něčem si špitali, co nemělo hlavu ani patu… První, statný a&#160;vypasený chlapík s&#160;pronikavýma prasečíma očkama, který seděl u&#160;okna, tiše vykládal svému liliputánskému sousedovi, že museli zakrýt rakev černou rouškou…</p>
			<p class="MLP-text">„Není možná!“ šeptal překvapeně lilipután. „To je neslýchané! A&#160;co podnikl Želdybin?“</p>
			<p class="MLP-text">V&#160;monotónním bzukotu trolejbusu dolétla k&#160;Markétě slova: „Pátračka… skandál… zkrátka hotová záhada!“</p>
			<p class="MLP-text">Z&#160;jednotlivých útržků vyrozuměla, o&#160;čem si vlastně ti dva šeptají. Nějakému nebožtíkovi (jméno neuváděli) toho dne ráno kdosi ukradl z&#160;rakve hlavu, a&#160;proto zmíněný Želdybin měl tolik starostí. Ukázalo se, že ti dva mají k&#160;bezhlavému nebožtíkovi nějaký vztah.</p>
			<p class="MLP-text">„Stihneme zajet pro kytky?“ staral se lilipután. „Říkáš, že kremace je ve dvě?“</p>
			<p class="MLP-text">Nakonec Markétu omrzelo tajemné klábosení o&#160;nebožtíkově ukradené hlavě a&#160;byla ráda, že vystupuje.</p>
			<p class="MLP-text">Za chvilku už seděla na jedné lavičce u&#160;kremelské zdi, odkud bylo dobře vidět na Manéž.</p>
			<p class="MLP-text">Mhouřila oči proti slunci, vybavovala si dnešní sen a&#160;vzpomínala, jak přesně před rokem ve stejný den i&#160;hodinu seděla na téhle lavičce spolu s&#160;ním. Jako tenkrát položila vedle sebe černou kabelku. Třebaže místo po jejím boku bylo prázdné, v&#160;duchu rozmlouvala s&#160;Mistrem. Jestli tě poslali na Sibiř, proč o&#160;sobě nedáš vědět? Lidé přece píšou i&#160;odtamtud. Nebo jsi mě přestal mít rád? Ne, tomu se mi nechce věřit. Zbývá třetí možnost: poslali tě na Sibiř a&#160;zahynul jsi tam. V&#160;tom případě tě snažně prosím, dej mi volnost, ať můžu svobodně žít a&#160;dýchat!… A&#160;sama si odpověděla: Jsi přece svobodná… copak tě omezuju? Ale hned namítla: To není žádná odpověď. Nejdřív na tebe musím zapomenout a&#160;pak teprve budu volná…</p>
			<p class="MLP-text">Kolem proudili lidé. Neznámý muž zašilhal na lavičku a&#160;zaujalo ho, že ta půvabná dobře oblečená žena sedí osamělá. Zakašlal, usedl na konec lavičky, nadechl se a&#160;prohodil:</p>
			<p class="MLP-text">„To máme dneska ale pěkné počasí, že?“</p>
			<p class="MLP-text">Markétka ho zpražila nevraživým pohledem, takže okamžitě vstal a&#160;odešel.</p>
			<p class="MLP-text">Tady to vidíš, zavyčítala v&#160;duchu svému milému. Proč jsem vlastně toho člověka odehnala? Nudím se a&#160;ten donchuán nepůsobil špatným dojmem, když pominu nešťastné slovíčko „že“. A&#160;vůbec&#160;– proč tady sedím na lavičce sama jako sůva? Proč nemám žádnou radost ze života?</p>
			<p class="MLP-text">Posmutněle sklopila hlavu, ale hned nato ji zaplavila vlna radostného očekávání a&#160;vzrušení. Ano, něco se musí stát! Následovala další vlna a&#160;vtom si uvědomila, že je to vlna zvuková. Hukot města přehlušilo a&#160;blížilo se hlasité bubnování, provázené místy falešným troubením.</p>
			<p class="MLP-text">První zvolna míjel mříž parku milicionář na koni a&#160;za ním šli další tři pěšky. Pak krokem jedoucí náklaďák s&#160;hudebníky a&#160;konečně zbrusu nový otevřený pohřební vůz a&#160;v&#160;něm rakev v&#160;záplavě květin. Na plošině stála v&#160;každém rohu čestná stráž, celkem tři muži a&#160;jedna žena.</p>
			<p class="MLP-text">Dokonce i&#160;na dálku si Markéta povšimla rozpačitého výrazu všech, kdo provázeli nebožtíka na poslední cestě. Zejména žena, která stála v&#160;levém zadním rohu na plošině, se tvářila přinejmenším podivně. Její buclaté tváře jako by skrývaly jakési pikantní tajemství, které hrozilo vybouchnout, a&#160;v&#160;uslzených očích vyšlehly občas potutelné jiskry. Zdálo se, že stačí málo a&#160;žena se neudrží, zamžourá spiklenecky na nebožtíka a&#160;zeptá se: „Viděl jste to někdy? To je hotová mystika!“ Stejně nejistě se tvářili všichni, kdo pomalu kráčeli za pohřebním vozem&#160;– bylo jich asi na tři sta.</p>
			<p class="MLP-text">Markétka sledovala pozorně průvod, zaslechla, jak v&#160;dálce do­znívá smutně monotónní „bum, bum, bum“ tureckého bubnu, a&#160;myslela si: To je ale prapodivný pohřeb… a&#160;navíc z&#160;toho bubnování člověku zrovna srdce usedá. Vážně, s&#160;radostí bych upsala duši ďáblu, jen abych se dozvěděla, jestli je živ, nebo ne… Taky by mě zajímalo, koho to pochovávají a&#160;proč se přitom všichni tak legračně tváří.</p>
			<p class="MLP-text">„Michaila Alexandroviče Berlioze,“ zaslechla vedle sebe huhňavý mužský hlas, „předsedu MASOLITu.“</p>
			<p class="MLP-text">Překvapeně se otočila a&#160;uviděla na lavičce neznámého chlapíka, který si nejspíš tiše přisedl, zatímco byla plně zaujatá průvodem. Zřejmě z&#160;roztržitosti vyřkla poslední otázku nahlas.</p>
			<p class="MLP-text">Průvod se zatím zastavil, pravděpodobně ho vpředu zadržely semafory.</p>
			<p class="MLP-text">„Tak tak,“ pokračoval neznámý, „jsou z&#160;toho všichni dočista popletení. Vezou nebožtíka a&#160;zatím myslí jen na to, kam se poděla jeho hlava.“</p>
			<p class="MLP-text">„Jaká hlava?“ zeptala se Markéta a&#160;zahleděla se pozorněji na nečekaného souseda. Byl to mrňous s&#160;ohnivě ryšavými vlasy, měl na sobě naškrobenou košili, solidní proužkovaný oblek a&#160;křiklavou kravatu, na nohou lakýrky a&#160;na hlavě buřinku. Z&#160;úst mu vyčníval mohutný špičák. Zvláštní bylo, že z&#160;kapsičky, kde obvykle muži nosívají kapesník nebo plnicí pero, vykukovala ohlodaná slepičí kost.</p>
			<p class="MLP-text">„Ráčíte-li vědět,“ rozváděl zrzek, „dnes ráno v&#160;Gribojedovově sále kdosi šlohl nebožtíkovi z&#160;rakve hlavu.“</p>
			<p class="MLP-text">„Jak se to mohlo stát?“ vyklouzlo bezděčně Markétě a&#160;vtom si vybavila dva muže v&#160;trolejbusu.</p>
			<p class="MLP-text">„Čert ví,“ odpověděl nenuceně zrzek. „A&#160;vůbec, podle mě by bylo nejlepší zeptat se na to Kňoura. Ďábelský kousek! Byl z&#160;toho skandál jako hrom! Jenom nechápu, kdo tu hlavu potřeboval a&#160;nač!“</p>
			<p class="MLP-text">Ačkoli byla Markétka plně zaměstnána svými myšlenkami, výlevy neznámého chlapíka ji překvapily.</p>
			<p class="MLP-text">„Dovolte,“ zvolala „jakého Berlioze? To je ten, co o&#160;něm dnes píšou v&#160;novinách?…“</p>
			<p class="MLP-text">„Kdo jiný…“</p>
			<p class="MLP-text">„A&#160;to jdou za rakví samí spisovatelé?“ zeptala se s&#160;náhlým zá­jmem, zuby pevně sevřené.</p>
			<p class="MLP-text">„Přirozeně, kdo jiný!“</p>
			<p class="MLP-text">„A&#160;znáte je osobně?“</p>
			<p class="MLP-text">„Všecky, do jednoho,“ ujišťoval ryšavec.</p>
			<p class="MLP-text">„A&#160;poslyšte,“ její hlas zněl hluše, „není mezi nimi náhodou kritik Latunský?“</p>
			<p class="MLP-text">„Jak by ne,“ vykládal ochotně mrňous. „Tamhle na kraji, ve čtvrté řadě.“</p>
			<p class="MLP-text">„Ten blondýn?“ zeptala se Markéta s&#160;přimhouřenýma očima.</p>
			<p class="MLP-text">„Má popelavé vlasy… Vidíte, teď zvedl oči k&#160;nebi!“</p>
			<p class="MLP-text">„Ten, co vypadá jako páter?“</p>
			<p class="MLP-text">„Ano, ten!“</p>
			<p class="MLP-text">Markétka se už dál nevyptávala a&#160;upřené pozorovala Latunského.</p>
			<p class="MLP-text">„Mně se zdá,“ pokračoval s&#160;úsměvem ryšavec, „že ho pořádně nenávidíte.“</p>
			<p class="MLP-text">„Leckoho nenávidím,“ procedila mezi zuby, „ale nemá smysl se o&#160;tom bavit.“</p>
			<p class="MLP-text">Pohřební průvod mezitím znovu vykročil a&#160;za ním následovala převážně prázdná auta.</p>
			<p class="MLP-text">„Správně, nemá to smysl, Markéto Nikolajevno!“</p>
			<p class="MLP-text">„Vy mě znáte?“ podivila se.</p>
			<p class="MLP-text">Ryšavec místo odpovědi vysekl hlubokou poklonu, s&#160;buřinkou v&#160;natažené ruce.</p>
			<p class="MLP-text">Vypadá jak loupežník, napadlo Markétě, když se pozorně zadívala na svého náhodného společníka.</p>
			<p class="MLP-text">„Já vás neznám,“ odsekla suše.</p>
			<p class="MLP-text">„Odkud byste mě mohla znát? Mimochodem, poslali mě k&#160;vám v&#160;jisté záležitosti.“</p>
			<p class="MLP-text">Markétka zbledla a&#160;odtáhla se.</p>
			<p class="MLP-text">„To jste měl říct hned,“ spustila, „a&#160;ne pitomě žvanit o&#160;nějaké uříznuté hlavě. Hodláte mě zatknout?“</p>
			<p class="MLP-text">„Nic podobného!“ zvolal zrzek. „Co je to za nesmysl, sotva na vás promluvím, hned si myslíte, že vás chci zatknout! Prostě bych si s&#160;vámi rád pohovořil o&#160;jisté záležitosti.“</p>
			<p class="MLP-text">„Nechápu, o&#160;co vám jde?“</p>
			<p class="MLP-text">Ryšavec se ohlédl a&#160;zašeptal tajemně:</p>
			<p class="MLP-text">„Posílají mě, abych vás dnes večer pozval na návštěvu.“</p>
			<p class="MLP-text">„Co to plácáte, na jakou návštěvu?“</p>
			<p class="MLP-text">„K&#160;jistému slavnému cizinci,“ prohlásil významně a&#160;spiklenecky zamrkal jedním okem.</p>
			<p class="MLP-text">To Markétu dopálilo.</p>
			<p class="MLP-text">„Vida nový typ&#160;– pouliční pasák,“ řekla a&#160;pohoršeně vstala.</p>
			<p class="MLP-text">„Děkuju pěkně za takové poslání,“ urazil se mrňous a&#160;zavrčel za odcházející Markétou: „Káčo hloupá!“</p>
			<p class="MLP-text">„Sprosťáku jeden,“ zasyčela a&#160;otočila se k&#160;němu zády. Vtom neznámý začal odříkávat:</p>
			<p class="MLP-text">„‚Tma, která se přihnala od Středozemního moře, zahalila prokurátorovo nenáviděné město. Zmizely visuté mosty, spojující chrám s&#160;obávanou Antoniovou věží… Velké město zmizelo z&#160;povrchu zemského, jako by nikdy neexistovalo…!‘ Takhle se ztratíte i&#160;vy s&#160;tím svým ohořelým sešitem a&#160;uschlou růží! Seďte si tady dál na lavičce a&#160;škemrejte, aby vám dal svobodu, že takhle nemůžete volně dýchat, a&#160;proste Boha, abyste na něj zapomněla!“</p>
			<p class="MLP-text">Markétka zbledlá jako plátno se vrátila k&#160;lavičce. Zrzek si ji prohlížel s&#160;přivřenými víčky.</p>
			<p class="MLP-text">„Ničemu nerozumím,“ vyhrkla tiše. „Lupínky růže se dají vypátrat, člověk může leckam vniknout a&#160;leccos vyslídit… že jste podplatili Natašu?… Ale jak můžete uhodnout, co si zrovna myslím?“ Trpitelsky svraštila obočí a&#160;dodala: „Řekněte, kdo jste? Která instituce vás posílá?“</p>
			<p class="MLP-text">„Tohle je otrava,“ zabručel ryšavec a&#160;dodal hlasitěji: „S&#160;prominutím, už jsem vám jednou řek, že mě neposílá žádná instituce. Jen si klidně sedněte.“</p>
			<p class="MLP-text">Bez odmluvy poslechla, ale nedalo jí to a&#160;znovu vyjekla:</p>
			<p class="MLP-text">„Kdo jste?“</p>
			<p class="MLP-text">„No dobrá, když to musí být, jmenuju se Azazelo, ale to vám stejně nic neřekne.“</p>
			<p class="MLP-text">„A&#160;prozradíte mi, jak jste se dozvěděl o&#160;uschlé růži a&#160;jak to, že uhodnete moje myšlenky?“</p>
			<p class="MLP-text">„Neprozradím,“ odmítl suše.</p>
			<p class="MLP-text">„Vy o&#160;něm něco víte?“ zašeptala úpěnlivě Markétka.</p>
			<p class="MLP-text">„Dejme tomu, že ano.“</p>
			<p class="MLP-text">„Zapřísahám vás, řekněte mi jen jedno&#160;– je živ? Netrapte mě!“</p>
			<p class="MLP-text">„Živ…,“ odpovídal neochotně Azazelo.</p>
			<p class="MLP-text">„Můj bože!“</p>
			<p class="MLP-text">„Bez křiku, prosím vás!“ zahučel nevrle.</p>
			<p class="MLP-text">„Odpusťte,“ blekotala zkrotlá Markéta, „přiznávám, že jsem na vás měla zlost. Ale uznejte sám, když vás někdo na ulici zastaví a&#160;pozve vás na návštěvu… Netrpím předsudky, věřte mi,“ a&#160;smutně se pousmála, „ale nestýkám se s&#160;cizinci a&#160;vůbec netoužím po jejich společnosti… a&#160;pak, můj muž… víte, smůla je v&#160;tom, že žiju s&#160;někým, koho nemám ráda… ale přesto mu nechci kazit život… Nikdy mi neublížil…“</p>
			<p class="MLP-text">Azazelo poslouchal tu nesouvislou řeč a&#160;viditelně se nudil.</p>
			<p class="MLP-text">„Prosím vás, přestaňte,“ požádal nakonec přísně.</p>
			<p class="MLP-text">Markétka poslušně ztichla.</p>
			<p class="MLP-text">„Cizinec, o&#160;kterém mluvím, pro vás není nebezpečný. A&#160;nikdo se o&#160;vaší návštěvě nedozví, na to můžete vzít jed.“</p>
			<p class="MLP-text">„A&#160;k&#160;čemu mě tedy potřebuje?“ zeptala se úlisně Markéta.</p>
			<p class="MLP-text">„To se dozvíte později.“</p>
			<p class="MLP-text">„Chápu… chce, abych se s&#160;ním vyspala,“ usoudila zamyšleně.</p>
			<p class="MLP-text">Azazelo cosi zahuhlal.</p>
			<p class="MLP-text">„Každá žena na světě by si to pokládala za čest,“ usadil Markétu a&#160;pohrdavě se ušklíbl, „ale musím vás zklamat. Nic podobného nemá v&#160;úmyslu.“</p>
			<p class="MLP-text">„Co je to vůbec zač, ten cizinec?“ zvolala zmatená Markétka tak hlasitě, až se lidé ohlíželi. „A&#160;co z&#160;toho budu mít, když tam půjdu?“</p>
			<p class="MLP-text">Azazelo se k&#160;ní naklonil a&#160;zašeptal významně:</p>
			<p class="MLP-text">„Leccos… Můžete využít příležitosti…“</p>
			<p class="MLP-text">„Cože?“ vykřikla a&#160;otevřela široce oči. „Jestli vám dobře rozumím, chcete říct, že se tam dozvím něco o&#160;něm?“</p>
			<p class="MLP-text">Azazelo mlčky přikývl.</p>
			<p class="MLP-text">„Jedu!“ zvolala a&#160;chytila ho za ruku. „Pojedu, kam chcete!“</p>
			<p class="MLP-text">Azazelo si ulehčeně odfrkl, zvrátil se na opěradlo lavičky, takže zakryl velký vyřezávaný nápis Ňura, a&#160;prohlásil ironicky:</p>
			<p class="MLP-text">„S&#160;ženskými je ale potíž.“ Strčil ruce do kapes a&#160;natáhl nohy. „Proč tohle svěřili zrovna mně, a&#160;ne třeba Kňourovi, ten se umí vemluvit…“</p>
			<p class="MLP-text">Markétka ho přerušila s&#160;trpkým úsměvem:</p>
			<p class="MLP-text">„Přestaňte mě mystifikovat a&#160;trápit hádankami. Jsem nešťastný člověk a&#160;vy toho využíváte… Cítím, že se zaplétám do jakési podivné historie, ale přísahám, to všecko jen proto, že jste mě nalákal svými řečmi. Hlava se mi točí, ničemu nerozumím…“</p>
			<p class="MLP-text">„Jenom, prosím vás, bez hysterie,“ zašklebil se znechuceně Azazelo. „Vžijte se taky trochu do mé situace. Dát administrátorovi po hubě, vystrnadit jednoho strejdu z&#160;domu, někoho postřelit nebo podobně&#160;– to je maličkost. Ale bavit se s&#160;ženskými o&#160;srdečních záležitostech, děkuju pěkně! Už půl hodiny do vás mluvím horem dolem. Tak co?“</p>
			<p class="MLP-text">„Pojedu…,“ odpověděla prostě Markéta.</p>
			<p class="MLP-text">„V&#160;tom případě laskavě přijměte tohle,“ vytáhl z&#160;kapsy kulatou zlatou krabičku a&#160;podával ji Markétě se slovy: „Schovejte ji honem, lidi po nás pokukují. Bude se vám hodit. Pořádně jste zestárla za posledního půl roku, to máte z&#160;toho trápení (Markétka se zapálila, ale neodpověděla a&#160;Azazelo pokračoval). Dnes večer, přesně v&#160;půl desáté, se račte svléknout donaha a&#160;potřít si touhle mastí obličej a&#160;celé tělo. Pak si dělejte co chcete, ale hlídejte telefon. V&#160;deset vás zavolám a&#160;dám vám příslušné pokyny. Nemusíte se o&#160;nic starat, dopraví vás až na místo a&#160;nezpůsobí vám to nejmenší obtíže. Jasné?“</p>
			<p class="MLP-text">Markétka chvilku mlčela a&#160;pak přikývla:</p>
			<p class="MLP-text">„Ta věcička je z&#160;čistého zlata, pozná se to podle váhy. Co se dá dělat, chápu, že si mě kupujete, chcete mě zatáhnout do nějaké podivné machinace a&#160;že na to těžce doplatím…“</p>
			<p class="MLP-text">„Co to má znamenat?“ zasyčel Azazelo. „Už zase?“</p>
			<p class="MLP-text">„Ne, počkejte!“</p>
			<p class="MLP-text">„Dejte sem ten krém!“</p>
			<p class="MLP-text">Markétka pevně stiskla v&#160;ruce krabičku a&#160;pokračovala:</p>
			<p class="MLP-text">„Ne, počkejte… Já vím, co mě čeká. Ale dělám to všecko kvůli němu, protože on je má poslední naděje. Jenom chci říct, jestli mě zničíte, že se budete stydět, ano, stydět, protože zahynu ve jménu lásky!“ A&#160;s&#160;hlavou vztyčenou se uhodila do prsou.</p>
			<p class="MLP-text">„Dejte to sem!“ zaječel vztekle Azazelo. „Už toho mám dost! Ať sem pošlou Kňoura!“</p>
			<p class="MLP-text">„Ne,“ vypískla Markéta, až se lidé překvapeně otáčeli. „Souhlasím se vším a&#160;jsem ochotna zúčastnit se té vaší komedie s&#160;natíráním mastí. Půjdu třeba do horoucích pekel! Nic vám nedám!“</p>
			<p class="MLP-text">„Jé!“ zavřeštěl náhle Azazelo a&#160;ukazoval kamsi do dálky, oči vytřeštěné.</p>
			<p class="MLP-text">Markétka se zadívala na parkovou mříž, ale nic pozoruhodného neobjevila. Otočila se tázavě k&#160;svému sousedovi, co ho tak vyplašilo, ale bylo pozdě: záhadný chlapík zmizel. Spěšně sáhla do kabelky, kam těsně předtím schovala krabičku, a&#160;přesvědčila se, že je na místě. Na další úvahy už nezbyl čas, a&#160;tak Markéta kvapně opustila Alexandrinský park.</p>
		</div>
</body>
</html>