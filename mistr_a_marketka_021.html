<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="15 Sen Nikanora Ivanoviče">
    <meta name="apple-mobile-web-app-capable" content="yes">
    <title>15 Sen Nikanora Ivanoviče</title>
    <link rel="stylesheet" href="./style/style.min.css" media="screen" integrity="sha256-RoYVBsJ70MMae6Bu5wi05MLjXqtS2A84YTm/PLudUNM=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./mistr_a_marketka_020.html">
    <link rel="next" href="./mistr_a_marketka_022.html">
    <meta name="nb-order" content="17">
    <link rel="self" href="mistr_a_marketka_021.html">
    <meta name="nb-identifier" content="bulgakov-mistr-a-marketka-69eadb3">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="3294" data-nb-chars="20962">
    <nav role="doc-toc">
      <ul class="plain section">
        <li><a href="mistr_a_marketka_005.html">„Nu dobrá,...</a></li>
        <li><a href="mistr_a_marketka_006.html">I</a>
          <ul class="plain">
            <li><a href="mistr_a_marketka_007.html">1 Nikdy se nepouštějte do řeči s&nbsp;neznámými lidmi</a></li>
            <li><a href="mistr_a_marketka_008.html">2 Pilát Pontský</a></li>
            <li><a href="mistr_a_marketka_009.html">3 Sedmý důkaz</a></li>
            <li><a href="mistr_a_marketka_010.html">4 Pronásledování</a></li>
            <li><a href="mistr_a_marketka_011.html">5 Skandál v&nbsp;Gribojedovovi</a></li>
            <li><a href="mistr_a_marketka_012.html">6 Schizofrenie, jak už bylo řečeno</a></li>
            <li><a href="mistr_a_marketka_013.html">7 Podezřelý byt</a></li>
            <li><a href="mistr_a_marketka_014.html">8 Souboj profesora s&nbsp;básníkem</a></li>
            <li><a href="mistr_a_marketka_015.html">9 Korovjevovy kousky</a></li>
            <li><a href="mistr_a_marketka_016.html">10 Zprávy z&nbsp;Jalty</a></li>
            <li><a href="mistr_a_marketka_017.html">11 Ivanovo rozdvojení</a></li>
            <li><a href="mistr_a_marketka_018.html">12 Černá magie a&nbsp;jak byla odhalena</a></li>
            <li><a href="mistr_a_marketka_019.html">13 Objevil se hrdina</a></li>
            <li><a href="mistr_a_marketka_020.html">14 Sláva kohoutovi!</a></li>
            <li><a href="mistr_a_marketka_021.html">15 Sen Nikanora Ivanoviče</a></li>
            <li><a href="mistr_a_marketka_022.html">16 Poprava</a></li>
            <li><a href="mistr_a_marketka_023.html">17 Bláznivý den</a></li>
            <li><a href="mistr_a_marketka_024.html">18 Neúspěšní návštěvníci</a></li>
          </ul>
        </li>
        <li><a href="mistr_a_marketka_025.html">II</a>
          <ul class="plain">
            <li><a href="mistr_a_marketka_026.html">19 Markétka</a></li>
            <li><a href="mistr_a_marketka_027.html">20 Azazelův krém</a></li>
            <li><a href="mistr_a_marketka_028.html">21 Let</a></li>
            <li><a href="mistr_a_marketka_029.html">22 V&nbsp;záři voskovic</a></li>
            <li><a href="mistr_a_marketka_030.html">23 Gala ples u&nbsp;satana</a></li>
            <li><a href="mistr_a_marketka_031.html">24 Únos Mistra</a></li>
            <li><a href="mistr_a_marketka_032.html">25 Jak se prokurátor pokoušel zachránit Jidáše Iškariotského</a></li>
            <li><a href="mistr_a_marketka_033.html">26 Pohřeb</a></li>
            <li><a href="mistr_a_marketka_034.html">27 Zkáza bytu č. 50</a></li>
            <li><a href="mistr_a_marketka_035.html">28 Poslední dobrodružství dlouhána Korovjeva a&nbsp;kocoura Kňoura</a></li>
            <li><a href="mistr_a_marketka_036.html">29 Osud Mistra a&nbsp;Markétky je zpečetěn</a></li>
            <li><a href="mistr_a_marketka_037.html">30 Je čas! Je čas!</a></li>
            <li><a href="mistr_a_marketka_038.html">31 Na Vrabčích horách</a></li>
            <li><a href="mistr_a_marketka_039.html">32 Odpuštění a&nbsp;věčný klid</a></li>
          </ul>
        </li>
        <li><a href="mistr_a_marketka_040.html">Epilog</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./mistr_a_marketka_020.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="4" data-nb-chars="25"><span class="idea" data-nb-ref-number="1" id="idea1" data-nb-words="4" data-nb-chars="25">15 Sen Nikanora Ivanoviče</span></h1>
        <section>
          <p class="chunk" data-nb-ref-number="2" data-nb-words="18" data-nb-chars="130"><span class="idea" data-nb-ref-number="2" id="idea2" data-nb-words="18" data-nb-chars="130">Není těžké uhodnout, že&nbsp;tlouštík s&nbsp;brunátným obličejem, nový obyvatel stodevatenáctky, nebyl nikdo jiný než Nikanor Ivanovič Bosý.</span></p>
          <p class="chunk" data-nb-ref-number="3" data-nb-words="28" data-nb-chars="177"><span class="idea" data-nb-ref-number="3" id="idea3" data-nb-words="28" data-nb-chars="177">Pravda, k&nbsp;profesoru Stravinskému se&nbsp;nedostal hned, protože předtím dlel na&nbsp;jiném místě, odkud si&nbsp;zachoval jen matné vzpomínky: utkvěl mu&nbsp;všeho všudy psací stůl, skříň a&nbsp;pohovka.</span></p>
          <p class="chunk" data-nb-ref-number="4" data-nb-words="31" data-nb-chars="178"><span class="idea" data-nb-ref-number="4" id="idea4" data-nb-words="31" data-nb-chars="178">Když s&nbsp;ním na&nbsp;zmíněném místě zapředli debatu, dělaly se&nbsp;mu&nbsp;z&nbsp;rozrušení a&nbsp;od návalů krve před očima mžitky a&nbsp;celý rozhovor vyzněl podivně a&nbsp;zamotaně, přesně řečeno vůbec nevyzněl.</span></p>
          <p class="chunk" data-nb-ref-number="5" data-nb-words="6" data-nb-chars="39"><span class="idea" data-nb-ref-number="5" id="idea5" data-nb-words="6" data-nb-chars="39">První otázka, kterou mu&nbsp;položili, byla:</span></p>
          <p class="chunk" data-nb-ref-number="6" data-nb-words="14" data-nb-chars="84"><span class="idea" data-nb-ref-number="6" id="idea6" data-nb-words="14" data-nb-chars="84">„Jste Nikanor Ivanovič Bosý, předseda domovní správy v&nbsp;domě č.&nbsp;302b v&nbsp;Sadové ulici?“</span></p>
          <p class="chunk" data-nb-ref-number="7" data-nb-words="9" data-nb-chars="63"><span class="idea" data-nb-ref-number="7" id="idea7" data-nb-words="9" data-nb-chars="63">Nikanor Ivanovič se&nbsp;hrozivě rozesmál a&nbsp;odpověděl doslova takto:</span></p>
          <p class="chunk" data-nb-ref-number="8" data-nb-words="14" data-nb-chars="89"><span class="idea" data-nb-ref-number="8" id="idea8" data-nb-words="14" data-nb-chars="89">„Nikanor? Ovšemže se&nbsp;jmenuju Nikanor, jak by&nbsp;ne! Ale jakýpak já&nbsp;jsem předseda, krucinál?“</span></p>
          <p class="chunk" data-nb-ref-number="9" data-nb-words="7" data-nb-chars="43"><span class="idea" data-nb-ref-number="9" id="idea9" data-nb-words="7" data-nb-chars="43">„Jak to?“ zeptali se&nbsp;s&nbsp;přimhouřenýma očima.</span></p>
          <p class="chunk" data-nb-ref-number="10" data-nb-words="31" data-nb-chars="190"><span class="idea" data-nb-ref-number="10" id="idea10" data-nb-words="31" data-nb-chars="190">„To máte tak,“ vysvětloval. „Jestliže jsem předseda, měl jsem hnedka uhodnout, že&nbsp;to&nbsp;je&nbsp;ďábel. Ale takhle? Měl rozbité brejle a&nbsp;na sobě hadry&nbsp;– copak mohl dělat nějakýmu cizinci tlumočníka?“</span></p>
          <p class="chunk" data-nb-ref-number="11" data-nb-words="6" data-nb-chars="33"><span class="idea" data-nb-ref-number="11" id="idea11" data-nb-words="6" data-nb-chars="33">„O&nbsp;kom to&nbsp;mluvíte?“ vyptávali se.</span></p>
          <p class="chunk" data-nb-ref-number="12" data-nb-words="28" data-nb-chars="159"><span class="idea" data-nb-ref-number="12" id="idea12" data-nb-words="28" data-nb-chars="159">„O&nbsp;Korovjevovi přece! Usadil se&nbsp;u&nbsp;nás v&nbsp;bytě č. 50. Poznamenejte si&nbsp;– Korovjev! Měli byste ho&nbsp;okamžitě zatknout. Pište&nbsp;– schodiště číslo šest! Tam ho&nbsp;najdete.“</span></p>
          <p class="chunk" data-nb-ref-number="13" data-nb-words="5" data-nb-chars="44"><span class="idea" data-nb-ref-number="13" id="idea13" data-nb-words="5" data-nb-chars="44">„Odkud máte dolary?“ vyzvídali dobrosrdečně.</span></p>
          <p class="chunk" data-nb-ref-number="14" data-nb-words="81" data-nb-chars="496"><span class="idea" data-nb-ref-number="14" id="idea14" data-nb-words="81" data-nb-chars="496">„Jak je&nbsp;Bůh všemohoucí nade mnou,“ dušoval se&nbsp;Nikanor Ivanovič, „nikdy jsem neměl v&nbsp;ruce cizí peníze. Ani nevím, jak takové valuty vypadají. Pánbůh mě&nbsp;po&nbsp;zásluze trestá za&nbsp;moje hříchy,“ pokračoval procítěně, střídavě si&nbsp;zapínal a&nbsp;rozpínal košili a&nbsp;přitom se&nbsp;křižoval. „Ano, bral jsem, přiznávám. Bral jsem, ale naše, sovětské! Přiděloval jsem byty za&nbsp;úplatu, nezapírám. Náš tajemník Proležněv je&nbsp;taky pěknej syčák! Říkám to&nbsp;na&nbsp;rovinu, že&nbsp;v&nbsp;naší správě sedí samí zloději… Ale cizí valutu&nbsp;– nikdy!“</span></p>
          <p class="chunk" data-nb-ref-number="15" data-nb-words="31" data-nb-chars="181"><span class="idea" data-nb-ref-number="15" id="idea15" data-nb-words="31" data-nb-chars="181">Na&nbsp;žádost, aby ze&nbsp;sebe nedělal šaška a&nbsp;raději vysvětlil, jak se&nbsp;dostaly dolary do&nbsp;světlíku, Bosý klesl na&nbsp;kolena, sklonil se&nbsp;a&nbsp;otevřel ústa, jako by&nbsp;chtěl spolknout čtverec parkety.</span></p>
          <p class="chunk" data-nb-ref-number="16" data-nb-words="20" data-nb-chars="130"><span class="idea" data-nb-ref-number="16" id="idea16" data-nb-words="20" data-nb-chars="130">„Jestli si&nbsp;přejete,“ brebentil, „budu jíst třeba parkety, abych vám dokázal, že&nbsp;jsem cizí valuty nebral! Ale Korovjev je&nbsp;zloduch!“</span></p>
          <p class="chunk" data-nb-ref-number="17" data-nb-words="19" data-nb-chars="107"><span class="idea" data-nb-ref-number="17" id="idea17" data-nb-words="19" data-nb-chars="107">Každá trpělivost má&nbsp;svůj konec, a&nbsp;tak mu&nbsp;od&nbsp;stolu připomněli zvýšeným hlasem, že&nbsp;je&nbsp;na&nbsp;čase mluvit logicky.</span></p>
          <p class="chunk" data-nb-ref-number="18" data-nb-words="19" data-nb-chars="115"><span class="idea" data-nb-ref-number="18" id="idea18" data-nb-words="19" data-nb-chars="115">Vtom se&nbsp;v&nbsp;kanceláři, kde stála vzpomínaná pohovka, rozlehl divoký řev a&nbsp;náš předseda vyskočil, jako když ho&nbsp;píchne:</span></p>
          <p class="chunk" data-nb-ref-number="19" data-nb-words="52" data-nb-chars="304"><span class="idea" data-nb-ref-number="19" id="idea19" data-nb-words="52" data-nb-chars="304">„Tamhle! Za&nbsp;skříní! Podívejte, jak se&nbsp;šklebí… A&nbsp;ten skřipec… Chyťte ho! A&nbsp;dejte vykropit místnost!“ ječel jako pominutý. Krve by&nbsp;se&nbsp;na&nbsp;něm nedořezal, jak byl bledý, a&nbsp;třásl se&nbsp;jako osika. Kreslil ve&nbsp;vzduchu kříže, běhal ke&nbsp;dveřím a&nbsp;zpátky, drmolil nějakou modlitbu a&nbsp;nakonec začal plést páté přes deváté.</span></p>
          <p class="chunk" data-nb-ref-number="20" data-nb-words="22" data-nb-chars="130"><span class="idea" data-nb-ref-number="20" id="idea20" data-nb-words="22" data-nb-chars="130">Ukázalo se, že&nbsp;není schopen rozumné řeči. Odvedli ho&nbsp;do&nbsp;odlehlé místnosti, tam se&nbsp;částečně utišil a&nbsp;jenom se&nbsp;modlil a&nbsp;povzlykával.</span></p>
          <p class="chunk" data-nb-ref-number="21" data-nb-words="63" data-nb-chars="394"><span class="idea" data-nb-ref-number="21" id="idea21" data-nb-words="63" data-nb-chars="394">Přirozeně, hned zajeli do&nbsp;Sadové a&nbsp;prozkoumali byt č. 50. Ale žádného Korovjeva tam nenašli a&nbsp;nikdo v&nbsp;domě ho&nbsp;neviděl ani neznal. Byt, dříve obývaný nebožtíkem Berliozem a&nbsp;Lotrovem, který odjel do&nbsp;Jalty, byl prázdný a&nbsp;v&nbsp;pracovně klidně visely na&nbsp;skříních neporušené voskové pečeti. S&nbsp;tímhle zjištěním odjeli ze&nbsp;Sadové a&nbsp;zároveň s&nbsp;nimi nic nechápající, zdrcený tajemník domovní správy Proležněv.</span></p>
          <p class="chunk" data-nb-ref-number="22" data-nb-words="33" data-nb-chars="230"><span class="idea" data-nb-ref-number="22" id="idea22" data-nb-words="33" data-nb-chars="230">Večer odvezli Nikanora Ivanoviče na&nbsp;kliniku ke&nbsp;Stravinskému. Tady natolik vyváděl, až&nbsp;mu&nbsp;museli píchnout injekci podle Stravinského receptu, a&nbsp;teprve po&nbsp;půlnoci ve&nbsp;stodevatenáctce usnul a&nbsp;občas těžce, trpitelsky vzdychal ze&nbsp;spaní.</span></p>
          <p class="chunk" data-nb-ref-number="23" data-nb-words="22" data-nb-chars="134"><span class="idea" data-nb-ref-number="23" id="idea23" data-nb-words="22" data-nb-chars="134">Postupně se&nbsp;mu&nbsp;ulevilo. Přestal se&nbsp;převracet z&nbsp;boku na&nbsp;bok a&nbsp;sténat, a&nbsp;začal lehce, pravidelně oddechovat, takže ho&nbsp;nechali samotného.</span></p>
          <p class="chunk" data-nb-ref-number="24" data-nb-words="47" data-nb-chars="276"><span class="idea" data-nb-ref-number="24" id="idea24" data-nb-words="47" data-nb-chars="276">Tehdy se&nbsp;mu&nbsp;zdál sen, k&nbsp;němuž nesporně přispěly dojmy z&nbsp;uplynulého dne. Začalo to&nbsp;tím, jak ho&nbsp;neznámí lidé se&nbsp;zlatými trubkami v&nbsp;rukou slavnostně přivádějí k&nbsp;velkým, naleštěným dveřím. Zde mu&nbsp;jeho společníci zahráli tuš a&nbsp;hned nato zvučný bas odkudsi z&nbsp;nebe vesele zahlaholil:</span></p>
          <p class="chunk" data-nb-ref-number="25" data-nb-words="7" data-nb-chars="60"><span class="idea" data-nb-ref-number="25" id="idea25" data-nb-words="7" data-nb-chars="60">„Vítáme vás, Nikanore Ivanoviči. Odevzdejte laskavě valuty!“</span></p>
          <p class="chunk" data-nb-ref-number="26" data-nb-words="8" data-nb-chars="57"><span class="idea" data-nb-ref-number="26" id="idea26" data-nb-words="8" data-nb-chars="57">Nanejvýš udivený předseda nad sebou uviděl černý tlampač.</span></p>
          <p class="chunk" data-nb-ref-number="27" data-nb-words="51" data-nb-chars="359"><span class="idea" data-nb-ref-number="27" id="idea27" data-nb-words="51" data-nb-chars="359">Pak se, neznámo proč, ocitl v&nbsp;divadelním sále, kde pod zlaceným stropem zářily křišťálové lustry, až&nbsp;oči přecházely, a&nbsp;na stěnách planuly svícny. Všecko zde připomínalo nevelké, ale bohaté divadlo. Bylo tu&nbsp;jeviště, zakryté vínovou sametovou oponou posetou zlatě vyšitými obrovskými desetirublovkami jako hvězdami, dále nápovědní budka, a&nbsp;dokonce i&nbsp;obecenstvo.</span></p>
          <p class="chunk" data-nb-ref-number="28" data-nb-words="29" data-nb-chars="183"><span class="idea" data-nb-ref-number="28" id="idea28" data-nb-words="29" data-nb-chars="183">Bosého překvapovalo, že&nbsp;publikum tvoří výhradně muži, a&nbsp;navíc samí vousáči. Rovněž bylo nápadné, že&nbsp;v&nbsp;hledišti scházejí křesla a&nbsp;všichni sedí na&nbsp;podlaze, hladké a&nbsp;lesklé jako zrcadlo.</span></p>
          <p class="chunk" data-nb-ref-number="29" data-nb-words="43" data-nb-chars="281"><span class="idea" data-nb-ref-number="29" id="idea29" data-nb-words="43" data-nb-chars="281">Rozpačitý v&nbsp;tak početné a&nbsp;neznámé společnosti se&nbsp;náš hrdina chvíli nerozhodně ošíval a&nbsp;pak podle všeobecného zvyku usedl se&nbsp;zkříženýma nohama, po&nbsp;turecku, na&nbsp;podlahu mezi zrzavého vousatého valibuka a&nbsp;bledého muže s&nbsp;mohutným plnovousem. Nikdo z&nbsp;přítomných si&nbsp;nového diváka nevšiml.</span></p>
          <p class="chunk" data-nb-ref-number="30" data-nb-words="28" data-nb-chars="158"><span class="idea" data-nb-ref-number="30" id="idea30" data-nb-words="28" data-nb-chars="158">Vtom se&nbsp;měkce rozezněl zvonek, sál se&nbsp;ponořil do&nbsp;tmy, zvedla se&nbsp;opona a&nbsp;na osvětlené scéně s&nbsp;černým sametovým pozadím stálo křeslo a&nbsp;stolek se&nbsp;zlatým zvonkem.</span></p>
          <p class="chunk" data-nb-ref-number="31" data-nb-words="32" data-nb-chars="206"><span class="idea" data-nb-ref-number="31" id="idea31" data-nb-words="32" data-nb-chars="206">Ze&nbsp;zákulisí vyšel mladý sympatický herec ve&nbsp;smokinku, hladce vyholený, s&nbsp;vlasy rozčísnutými pěšinkou. Diváci ožili a&nbsp;všechny zraky se&nbsp;obrátily k&nbsp;jevišti. Herec přistoupil k&nbsp;nápovědní budce a&nbsp;zamnul si&nbsp;ruce.</span></p>
          <p class="chunk" data-nb-ref-number="32" data-nb-words="12" data-nb-chars="67"><span class="idea" data-nb-ref-number="32" id="idea32" data-nb-words="12" data-nb-chars="67">„Tak co, sedíte?“ zeptal se&nbsp;příjemným barytonem a&nbsp;usmál se&nbsp;do&nbsp;sálu.</span></p>
          <p class="chunk" data-nb-ref-number="33" data-nb-words="8" data-nb-chars="54"><span class="idea" data-nb-ref-number="33" id="idea33" data-nb-words="8" data-nb-chars="54">„Sedíme, sedíme,“ odpověděly mu&nbsp;sborově tenory i&nbsp;basy.</span></p>
          <p class="chunk" data-nb-ref-number="34" data-nb-words="49" data-nb-chars="303"><span class="idea" data-nb-ref-number="34" id="idea34" data-nb-words="49" data-nb-chars="303">„Hm…,“ pokračoval zamyšleně, „nechápu, že&nbsp;vás to&nbsp;ještě neomr­zelo. Všichni lidé, jak se&nbsp;sluší, se&nbsp;teď pěkně procházejí po&nbsp;ulicích, radují se&nbsp;z&nbsp;jarního sluníčka a&nbsp;tepla, a&nbsp;vy tady dřepíte na&nbsp;zemi v&nbsp;dusném sále! Že&nbsp;by&nbsp;vás natolik zaujal program? Ostatně, proti gustu žádný dišputát,“ zakončil filozoficky.</span></p>
          <p class="chunk" data-nb-ref-number="35" data-nb-words="29" data-nb-chars="198"><span class="idea" data-nb-ref-number="35" id="idea35" data-nb-words="29" data-nb-chars="198">Pak změnil tón i&nbsp;zabarvení hlasu a&nbsp;vesele, hlasitě oznámil: „Jako první vystoupí v&nbsp;našem pořadu Nikanor Ivanovič Bosý, předseda domovní správy a&nbsp;vedoucí dietní jídelny. Prosím, Nikanore Ivanoviči!…“</span></p>
          <p class="chunk" data-nb-ref-number="36" data-nb-words="58" data-nb-chars="360"><span class="idea" data-nb-ref-number="36" id="idea36" data-nb-words="58" data-nb-chars="360">Odpověděl mu&nbsp;družný potlesk. Vyjevený Nikanor Ivanovič vytřeštil bulvy. Konferenciér si&nbsp;zastínil rukou oči před světlem rampy a&nbsp;pátral, až&nbsp;našel Bosého mezi diváky, a&nbsp;přátelským posuňkem ho&nbsp;pozval na&nbsp;scénu. Než se&nbsp;předseda vzpamatoval, už&nbsp;stál na&nbsp;jevišti. Zdola i&nbsp;zpředu ho&nbsp;oslňovaly reflektory, až&nbsp;se&nbsp;mu&nbsp;zdálo, že&nbsp;sál i&nbsp;s&nbsp;obecenstvem zmizely v&nbsp;černé propasti.</span></p>
          <p class="chunk" data-nb-ref-number="37" data-nb-words="13" data-nb-chars="101"><span class="idea" data-nb-ref-number="37" id="idea37" data-nb-words="13" data-nb-chars="101">„Račte, Nikanore Ivanoviči. Jděte nám příkladem,“ spustil srdečně mladý herec, „a&nbsp;odevzdejte valuty.“</span></p>
          <p class="chunk" data-nb-ref-number="38" data-nb-words="14" data-nb-chars="94"><span class="idea" data-nb-ref-number="38" id="idea38" data-nb-words="14" data-nb-chars="94">Zavládlo ticho. Konečně se&nbsp;Bosý nadechl a&nbsp;tiše prohlásil: „Přísahám při Bobu všemohoucím, že…“</span></p>
          <p class="chunk" data-nb-ref-number="39" data-nb-words="11" data-nb-chars="67"><span class="idea" data-nb-ref-number="39" id="idea39" data-nb-words="11" data-nb-chars="67">Ale než dořekl, celý sál rozhořčeně zabouřil a&nbsp;on rozpačitě ztichl.</span></p>
          <p class="chunk" data-nb-ref-number="40" data-nb-words="23" data-nb-chars="149"><span class="idea" data-nb-ref-number="40" id="idea40" data-nb-words="23" data-nb-chars="149">„Pokud jsem vám dobře rozuměl,“ vmísil se&nbsp;konferenciér a&nbsp;účast­ně na&nbsp;něj pohlédl, „hodlal jste se&nbsp;zapřisáhnout božím jménem, že&nbsp;nemáte žádné valuty?“</span></p>
          <p class="chunk" data-nb-ref-number="41" data-nb-words="8" data-nb-chars="48"><span class="idea" data-nb-ref-number="41" id="idea41" data-nb-words="8" data-nb-chars="48">„Taky že&nbsp;nemám,“ trval na&nbsp;svém Nikanor Ivanovič.</span></p>
          <p class="chunk" data-nb-ref-number="42" data-nb-words="29" data-nb-chars="167"><span class="idea" data-nb-ref-number="42" id="idea42" data-nb-words="29" data-nb-chars="167">„Hm,“ namítl herec, „a… promiňte mi&nbsp;všetečnou otázku: kde se&nbsp;vzalo těch čtyři sta dolarů ve&nbsp;světlíku na&nbsp;klozetě ve&nbsp;vašem bytě, který obýváte pouze vy&nbsp;a&nbsp;vaše manželka?“</span></p>
          <p class="chunk" data-nb-ref-number="43" data-nb-words="13" data-nb-chars="82"><span class="idea" data-nb-ref-number="43" id="idea43" data-nb-words="13" data-nb-chars="82">„Někdo je&nbsp;tam nejspíš přičaroval,“ se&nbsp;zjevnou ironií prohodil kdosi v&nbsp;temném sále.</span></p>
          <p class="chunk" data-nb-ref-number="44" data-nb-words="28" data-nb-chars="161"><span class="idea" data-nb-ref-number="44" id="idea44" data-nb-words="28" data-nb-chars="161">„Správně,“ hájil se&nbsp;nesměle Bosý a&nbsp;obracel se&nbsp;neznámo ke&nbsp;komu, snad k&nbsp;herci, snad do&nbsp;černého sálu. „Podvrhl je&nbsp;sám ďábel&nbsp;– totiž tlumočník v&nbsp;kostkovaném obleku.“</span></p>
          <p class="chunk" data-nb-ref-number="45" data-nb-words="12" data-nb-chars="76"><span class="idea" data-nb-ref-number="45" id="idea45" data-nb-words="12" data-nb-chars="76">Sál znovu nespokojeně zahučel. Když se&nbsp;všichni utišili, ujal se&nbsp;slova herec:</span></p>
          <p class="chunk" data-nb-ref-number="46" data-nb-words="29" data-nb-chars="202"><span class="idea" data-nb-ref-number="46" id="idea46" data-nb-words="29" data-nb-chars="202">„Hleďme, jaké Lafontainovy bajky tady musíme vyslechnout! Podvržených čtyři sta dolarů! Vy&nbsp;všichni, co&nbsp;tu&nbsp;sedíte, jste valutoví podvodníci. Ptám se&nbsp;vás jako odborníků: dá&nbsp;se&nbsp;něco takového předpokládat?“</span></p>
          <p class="chunk" data-nb-ref-number="47" data-nb-words="14" data-nb-chars="116"><span class="idea" data-nb-ref-number="47" id="idea47" data-nb-words="14" data-nb-chars="116">„My nejsme valutoví podvodníci,“ zaprotestovaly jednotlivé ura­žené hlasy, „ale nic podobného se&nbsp;předpokládat nedá.“</span></p>
          <p class="chunk" data-nb-ref-number="48" data-nb-words="14" data-nb-chars="97"><span class="idea" data-nb-ref-number="48" id="idea48" data-nb-words="14" data-nb-chars="97">„Plně s&nbsp;vámi souhlasím,“ prohlásil energicky konferenciér, „a&nbsp;ptám se: co&nbsp;můžou lidi podvrhnout?“</span></p>
          <p class="chunk" data-nb-ref-number="49" data-nb-words="5" data-nb-chars="29"><span class="idea" data-nb-ref-number="49" id="idea49" data-nb-words="5" data-nb-chars="29">„Dítě!“ vykřikl kdosi v&nbsp;sále.</span></p>
          <p class="chunk" data-nb-ref-number="50" data-nb-words="36" data-nb-chars="234"><span class="idea" data-nb-ref-number="50" id="idea50" data-nb-words="36" data-nb-chars="234">„Zcela správně,“ přikývl herec, „dítě, anonymní dopis, leták, pekelný stroj, a&nbsp;bůhvíco ještě, ale nikdo vám nepodvrhne čtyři sta dolarů. Takový idiot na&nbsp;světě neexistuje.“ Poté se&nbsp;obrátil k&nbsp;našemu předsedovi a&nbsp;dodal smutně a&nbsp;vyčítavě:</span></p>
          <p class="chunk" data-nb-ref-number="51" data-nb-words="16" data-nb-chars="101"><span class="idea" data-nb-ref-number="51" id="idea51" data-nb-words="16" data-nb-chars="101">„Zklamal jste mě, Nikanore Ivanoviči, a&nbsp;já na&nbsp;vás tolik spoléhal. Bohužel, vaše číslo se&nbsp;nevydařilo.“</span></p>
          <p class="chunk" data-nb-ref-number="52" data-nb-words="7" data-nb-chars="38"><span class="idea" data-nb-ref-number="52" id="idea52" data-nb-words="7" data-nb-chars="38">V&nbsp;sále začali pískat na&nbsp;adresu Bosého.</span></p>
          <p class="chunk" data-nb-ref-number="53" data-nb-words="10" data-nb-chars="73"><span class="idea" data-nb-ref-number="53" id="idea53" data-nb-words="10" data-nb-chars="73">„Šmelinář je&nbsp;to,“ pokřikovali, „a&nbsp;za takovéhle podfukáře nevinně trpíme!“</span></p>
          <p class="chunk" data-nb-ref-number="54" data-nb-words="23" data-nb-chars="151"><span class="idea" data-nb-ref-number="54" id="idea54" data-nb-words="23" data-nb-chars="151">„Nenadávejte mu,“ mírnil je&nbsp;konferenciér, „sám bude litovat.“ Upřel na&nbsp;provinilce modré oči plné slz a&nbsp;dodal: „Vraťte se&nbsp;na&nbsp;místo, Nikanore Ivanoviči.“</span></p>
          <p class="chunk" data-nb-ref-number="55" data-nb-words="5" data-nb-chars="31"><span class="idea" data-nb-ref-number="55" id="idea55" data-nb-words="5" data-nb-chars="31">Pak zacinkal a&nbsp;hlasitě oznámil:</span></p>
          <p class="chunk" data-nb-ref-number="56" data-nb-words="2" data-nb-chars="22"><span class="idea" data-nb-ref-number="56" id="idea56" data-nb-words="2" data-nb-chars="22">„Přestávka, ničemové!“</span></p>
          <p class="chunk" data-nb-ref-number="57" data-nb-words="49" data-nb-chars="304"><span class="idea" data-nb-ref-number="57" id="idea57" data-nb-words="49" data-nb-chars="304">Ohromený Nikanor Ivanovič, který se&nbsp;stal nečekaně účinkujícím v&nbsp;jakési estrádě, se&nbsp;zase vzpamatoval až&nbsp;na&nbsp;svém místě na&nbsp;podlaze. Ve&nbsp;snu viděl, jak se&nbsp;celý sál ponořil do&nbsp;tmy a&nbsp;na stěnách vyskočily rudé světelné nápisy: „Odevzdejte valuty!“ Po&nbsp;chvíli se&nbsp;znovu otevřela opona a&nbsp;konferenciér vybídl dalšího:</span></p>
          <p class="chunk" data-nb-ref-number="58" data-nb-words="8" data-nb-chars="58"><span class="idea" data-nb-ref-number="58" id="idea58" data-nb-words="8" data-nb-chars="58">„Prosím Sergeje Žerardoviče Dunčila, aby přišel na&nbsp;scénu.“</span></p>
          <p class="chunk" data-nb-ref-number="59" data-nb-words="10" data-nb-chars="76"><span class="idea" data-nb-ref-number="59" id="idea59" data-nb-words="10" data-nb-chars="76">Dunčil byl asi padesátiletý muž důstojného, ale silně zanedbaného zevnějšku.</span></p>
          <p class="chunk" data-nb-ref-number="60" data-nb-words="41" data-nb-chars="286"><span class="idea" data-nb-ref-number="60" id="idea60" data-nb-words="41" data-nb-chars="286">„Sergeji Žerardoviči,“ oslovil ho&nbsp;herec, „sedíte tu&nbsp;už&nbsp;dobře půldruhého měsíce, a&nbsp;přitom tvrdošíjně odmítáte odevzdat zbylé valuty, ačkoli je&nbsp;nepotřebujete, zatímco náš stát je&nbsp;potřebuje. Stavíte se&nbsp;na&nbsp;zadní. Jako inteligentní člověk všechno chápete, a&nbsp;přesto mi&nbsp;nechcete vyjít vstříc.“</span></p>
          <p class="chunk" data-nb-ref-number="61" data-nb-words="14" data-nb-chars="93"><span class="idea" data-nb-ref-number="61" id="idea61" data-nb-words="14" data-nb-chars="93">„Bohužel, nemůžu pro vás nic udělat, protože už&nbsp;žádné valuty nemám,“ odporoval klidně Dunčil.</span></p>
          <p class="chunk" data-nb-ref-number="62" data-nb-words="6" data-nb-chars="52"><span class="idea" data-nb-ref-number="62" id="idea62" data-nb-words="6" data-nb-chars="52">„A&nbsp;nemáte alespoň brilianty?“ vyzvídal konferenciér.</span></p>
          <p class="chunk" data-nb-ref-number="63" data-nb-words="2" data-nb-chars="16"><span class="idea" data-nb-ref-number="63" id="idea63" data-nb-words="2" data-nb-chars="16">„Ani brilianty.“</span></p>
          <p class="chunk" data-nb-ref-number="64" data-nb-words="39" data-nb-chars="243"><span class="idea" data-nb-ref-number="64" id="idea64" data-nb-words="39" data-nb-chars="243">Herec sklonil hlavu, chvíli přemýšlel a&nbsp;pak tleskl do&nbsp;dlaní. Ze&nbsp;zákulisí vyšla dáma středních let oblečená podle poslední módy, to&nbsp;znamená v&nbsp;kabátu bez límce a&nbsp;v&nbsp;miniaturním kloboučku. Vypadala vyplašeně. Dunčil na&nbsp;ni&nbsp;pohlédl, aniž hnul brvou.</span></p>
          <p class="chunk" data-nb-ref-number="65" data-nb-words="7" data-nb-chars="36"><span class="idea" data-nb-ref-number="65" id="idea65" data-nb-words="7" data-nb-chars="36">„Kdo je&nbsp;ta&nbsp;dáma?“ vyptával se&nbsp;herec.</span></p>
          <p class="chunk" data-nb-ref-number="66" data-nb-words="16" data-nb-chars="91"><span class="idea" data-nb-ref-number="66" id="idea66" data-nb-words="16" data-nb-chars="91">„To je&nbsp;moje žena,“ odpověděl důstojně Dunčil a&nbsp;s&nbsp;odporem se&nbsp;zadíval na&nbsp;ženinu dlouhou šíji.</span></p>
          <p class="chunk" data-nb-ref-number="67" data-nb-words="26" data-nb-chars="159"><span class="idea" data-nb-ref-number="67" id="idea67" data-nb-words="26" data-nb-chars="159">„Promiňte, že&nbsp;jsme vás obtěžovali, madam Dunčilová,“ obrátil se&nbsp;k&nbsp;ní konferenciér, „ale rádi bychom se&nbsp;vás na&nbsp;něco zeptali: má&nbsp;váš manžel ještě nějaké valuty?“</span></p>
          <p class="chunk" data-nb-ref-number="68" data-nb-words="6" data-nb-chars="52"><span class="idea" data-nb-ref-number="68" id="idea68" data-nb-words="6" data-nb-chars="52">„Tenkrát všecko odevzdal,“ ujišťovala vzrušeně dáma.</span></p>
          <p class="chunk" data-nb-ref-number="69" data-nb-words="34" data-nb-chars="228"><span class="idea" data-nb-ref-number="69" id="idea69" data-nb-words="34" data-nb-chars="228">„Výborně,“ navázal herec, „když to&nbsp;tvrdíte, tak to&nbsp;bude jistě pravda. Jestliže Sergej Žerardovič všecko odevzdal, musíme se&nbsp;s&nbsp;ním rozloučit, co&nbsp;naplat! Jak je&nbsp;libo, můžete odejít, Sergeji Žerardoviči,“ a&nbsp;blahosklonně mu&nbsp;pokynul.</span></p>
          <p class="chunk" data-nb-ref-number="70" data-nb-words="7" data-nb-chars="47"><span class="idea" data-nb-ref-number="70" id="idea70" data-nb-words="7" data-nb-chars="47">Dunčil s&nbsp;bohorovným klidem zamířil do&nbsp;zákulisí.</span></p>
          <p class="chunk" data-nb-ref-number="71" data-nb-words="19" data-nb-chars="139"><span class="idea" data-nb-ref-number="71" id="idea71" data-nb-words="19" data-nb-chars="139">„Okamžik!“ zastavil ho&nbsp;konferenciér, „jestli dovolíte, předvedu vám na&nbsp;rozloučenou ještě jedno číslo z&nbsp;našeho programu,“ a&nbsp;znovu zatleskal.</span></p>
          <p class="chunk" data-nb-ref-number="72" data-nb-words="41" data-nb-chars="250"><span class="idea" data-nb-ref-number="72" id="idea72" data-nb-words="41" data-nb-chars="250">Nato se&nbsp;rozhrnula zadní černá opona a&nbsp;vešla mladá krásná žena v&nbsp;plesové toaletě. V&nbsp;rukou nesla zlatý podnos a&nbsp;na něm ležel tlustý svazek bankovek, převázaný stuhou od&nbsp;bonbónů, a&nbsp;dále briliantový náhrdelník, který metal modravé, žluté a&nbsp;rudé záblesky.</span></p>
          <p class="chunk" data-nb-ref-number="73" data-nb-words="9" data-nb-chars="59"><span class="idea" data-nb-ref-number="73" id="idea73" data-nb-words="9" data-nb-chars="59">Dunčil ucouvl o&nbsp;krok a&nbsp;smrtelně zbledl. Obecenstvo strnulo.</span></p>
          <p class="chunk" data-nb-ref-number="74" data-nb-words="51" data-nb-chars="351"><span class="idea" data-nb-ref-number="74" id="idea74" data-nb-words="51" data-nb-chars="351">„Osmnáct tisíc dolarů a&nbsp;náhrdelník v&nbsp;hodnotě čtyřicet tisíc ve&nbsp;zlatě,“ ohlásil slavnostně herec. „To všechno ukrýval Sergej Žerardovič v&nbsp;Charkově u&nbsp;své milenky Idy Herkulanovny Vorsové, kterou máme to&nbsp;potěšení vám představit a&nbsp;která nám laskavě pomohla odhalit tento drahocenný a&nbsp;v&nbsp;rukou jednotlivce nevyužitý poklad. Tisíceré díky, Ido Herkulanovno.“</span></p>
          <p class="chunk" data-nb-ref-number="75" data-nb-words="14" data-nb-chars="79"><span class="idea" data-nb-ref-number="75" id="idea75" data-nb-words="14" data-nb-chars="79">Kráska se&nbsp;usmála, až&nbsp;jí&nbsp;bělostné zuby zasvítily, a&nbsp;její husté řasy se&nbsp;zachvěly.</span></p>
          <p class="chunk" data-nb-ref-number="76" data-nb-words="45" data-nb-chars="301"><span class="idea" data-nb-ref-number="76" id="idea76" data-nb-words="45" data-nb-chars="301">„Pod vaší důstojnou maskou,“ obrátil se&nbsp;konferenciér k&nbsp;Dunčilovi, „se skrývá kořistnický dravec a&nbsp;neuvěřitelný lhář a&nbsp;podvodník. Za&nbsp;půldruhého měsíce, co&nbsp;jste tady, jste všecky umořil svou tvrdohlavostí. Seberte se&nbsp;a&nbsp;běžte domů, a&nbsp;budiž vám peklo, které vám připraví vaše žena, spravedlivou odplatou.“</span></p>
          <p class="chunk" data-nb-ref-number="77" data-nb-words="17" data-nb-chars="103"><span class="idea" data-nb-ref-number="77" id="idea77" data-nb-words="17" data-nb-chars="103">Dunčil se&nbsp;zapotácel a&nbsp;byl by&nbsp;upadl, kdyby ho&nbsp;nepodepřely čísi soucitné ruce. Vtom opona zahalila scénu.</span></p>
          <p class="chunk" data-nb-ref-number="78" data-nb-words="32" data-nb-chars="205"><span class="idea" data-nb-ref-number="78" id="idea78" data-nb-words="32" data-nb-chars="205">Sálem zaburácel potlesk, až&nbsp;se&nbsp;Nikanoru Ivanoviči zdálo, že&nbsp;v&nbsp;lustrech poskočily žárovky. Když se&nbsp;opona otevřela, na&nbsp;scéně zbyl už&nbsp;jen konferenciér. Pokynem zarazil další salvu potlesku, uklonil se&nbsp;a&nbsp;řekl:</span></p>
          <p class="chunk" data-nb-ref-number="79" data-nb-words="124" data-nb-chars="772"><span class="idea" data-nb-ref-number="79" id="idea79" data-nb-words="124" data-nb-chars="772">„V&nbsp;osobě Dunčila vystoupil v&nbsp;našem programu typický osel. Už&nbsp;včera jsem měl tu&nbsp;čest prohlásit, že&nbsp;zatajovat valuty je&nbsp;hotový nesmysl. Nikdo je&nbsp;nemůže v&nbsp;žádném případě použít, za&nbsp;to&nbsp;vám ručím. Vezměte si&nbsp;třeba Dunčila. Bere krásný plat a&nbsp;nemusí si&nbsp;nic odpírat. Má&nbsp;přepychový byt, ženu a&nbsp;půvabnou milenku. A&nbsp;ještě mu&nbsp;to&nbsp;nestačí! Místo aby žil klidně a&nbsp;tiše, bez všelijakých nepříjemností a&nbsp;odevzdal valuty i&nbsp;šperky, dosáhl ten hrabivý tupec toho, že&nbsp;byl přede všemi veřejně odhalen a&nbsp;nádavkem bude mít obrovský rodinný malér. A&nbsp;proto, kdo si&nbsp;přeje odevzdat valuty? Nikdo? Tak tedy v&nbsp;příštím čísle našeho pořadu uvidíte populárního mimořádně talentovaného herce Savu Potapoviče Kurolesova, kterého jsme speciálně pozvali, aby nám přednesl úryvky z&nbsp;Puškinova Skoupého rytíře.“</span></p>
          <p class="chunk" data-nb-ref-number="80" data-nb-words="36" data-nb-chars="230"><span class="idea" data-nb-ref-number="80" id="idea80" data-nb-words="36" data-nb-chars="230">Slíbený Kurolesov se&nbsp;brzy nato objevil na&nbsp;scéně. Byl to&nbsp;statný, bezvadně vyholený muž ve&nbsp;fraku a&nbsp;bílé vázance. Bez jakéhokoliv úvodu nasadil zachmuřený výraz, svraštil obočí a&nbsp;spustil teatrálně, s&nbsp;pohledem upřeným na&nbsp;zlatý zvonek:</span></p>
        </section>
        <section>
          <p class="chunk" data-nb-ref-number="81" data-nb-words="12" data-nb-chars="72"><em><span class="idea" data-nb-ref-number="81" id="idea81" data-nb-words="7" data-nb-chars="37">Jak mladý hejsek na&nbsp;schůzku se&nbsp;třese,<br></span>
<span class="idea" data-nb-ref-number="82" id="idea82" data-nb-words="5" data-nb-chars="35">když uvidí svou zrádnou milostenku…</span></em></p>
        </section>
        <section>
          <p class="chunk" data-nb-ref-number="82" data-nb-words="30" data-nb-chars="189"><span class="idea" data-nb-ref-number="83" id="idea83" data-nb-words="30" data-nb-chars="189">Kurolesov na&nbsp;sebe prozradil mnoho nepěkných věcí. Bosý na&nbsp;vlastní uši slyšel, jak přiznal, že&nbsp;jakási nešťastná plačící vdova před ním klečela v&nbsp;dešti, ale jeho kamenné srdce se&nbsp;neobměkčilo.</span></p>
          <p class="chunk" data-nb-ref-number="83" data-nb-words="38" data-nb-chars="252"><span class="idea" data-nb-ref-number="84" id="idea84" data-nb-words="38" data-nb-chars="252">Náš předseda do&nbsp;této chvíle neznal ani jediné Puškinovo dílo, ale Puškina samého znal dobře, protože několikrát denně pronášel věty jako: „A&nbsp;nájemné zaplatí Puškin?“ či&nbsp;„Žárovku na&nbsp;schodech odšrouboval Puškin?“ nebo „Topení asi podle vás koupí Puškin?“</span></p>
          <p class="chunk" data-nb-ref-number="84" data-nb-words="34" data-nb-chars="189"><span class="idea" data-nb-ref-number="85" id="idea85" data-nb-words="34" data-nb-chars="189">Teď, když se&nbsp;konečně s&nbsp;jedním z&nbsp;jeho děl seznámil, posmutněl, v&nbsp;duchu si&nbsp;představoval ženu, jak klečí se&nbsp;sirotky v&nbsp;dešti, a&nbsp;mimoděk usoudil s&nbsp;odporem: Že&nbsp;je&nbsp;ale ten Kurolesov pěknej rošťák!</span></p>
          <p class="chunk" data-nb-ref-number="85" data-nb-words="48" data-nb-chars="280"><span class="idea" data-nb-ref-number="86" id="idea86" data-nb-words="48" data-nb-chars="280">Ten mezitím neustále zvyšoval hlas a&nbsp;pořád se&nbsp;jen kál. Našeho hrdinu definitivně zmátlo, když z&nbsp;ničeho nic oslovil někoho, kdo nebyl na&nbsp;scéně, a&nbsp;za nepřítomného sám sobě odpovídal a&nbsp;nazýval se&nbsp;tu&nbsp;vladařem, tu&nbsp;baronem, tu&nbsp;otcem a&nbsp;hned zase synem: chvílemi si&nbsp;tykal, chvílemi vykal.</span></p>
          <p class="chunk" data-nb-ref-number="86" data-nb-words="30" data-nb-chars="189"><span class="idea" data-nb-ref-number="87" id="idea87" data-nb-words="30" data-nb-chars="189">Nikanor Ivanovič z&nbsp;toho všeho pochopil jedno: že&nbsp;herec zašel bídnou smrtí. S&nbsp;výkřikem: „Klíče! Moje klíče!“ se&nbsp;svezl na&nbsp;podlahu, chvíli sebou mrskal, chroptěl a&nbsp;opatrně si&nbsp;strhával kravatu.</span></p>
          <p class="chunk" data-nb-ref-number="87" data-nb-words="20" data-nb-chars="142"><span class="idea" data-nb-ref-number="88" id="idea88" data-nb-words="20" data-nb-chars="142">Pak nebožtík vstal, oprášil si&nbsp;kalhoty, uklonil se&nbsp;a&nbsp;se strojeným úsměvem se&nbsp;vzdálil za&nbsp;neslaného nemastného potlesku. Konferenciér ohlašoval:</span></p>
          <p class="chunk" data-nb-ref-number="88" data-nb-words="83" data-nb-chars="498"><span class="idea" data-nb-ref-number="89" id="idea89" data-nb-words="83" data-nb-chars="498">„Vyslechli jsme Skoupého rytíře ve&nbsp;skvělém podání Savy Potapoviče. Náš rytíř doufal, že&nbsp;se&nbsp;k&nbsp;němu seběhnou dovádivé nymfy a&nbsp;že bude pít plnými doušky z&nbsp;číše života. Ale jak vidíte, nic podobného se&nbsp;nestalo. Žádné nymfy k&nbsp;němu nezavítaly, múzy mu&nbsp;nepřinesly dary a&nbsp;on sám nepostavil paláce, ale naopak bídně skončil&nbsp;– vem ho&nbsp;čert&nbsp;– zkrátka klepla ho&nbsp;mrtvice, zrovna když seděl na&nbsp;truhle s&nbsp;valutami a&nbsp;drahokamy. Upozorňuji vás, že&nbsp;vy&nbsp;všichni skončíte podobně, ne-li hůř, jestliže neodevzdáte valuty!“</span></p>
          <p class="chunk" data-nb-ref-number="89" data-nb-words="17" data-nb-chars="115"><span class="idea" data-nb-ref-number="90" id="idea90" data-nb-words="17" data-nb-chars="115">Není známo, zda pod dojmem Puškinovy poezie nebo konferenciérových věcných slov najednou v&nbsp;sále pípl nesmělý tenor:</span></p>
          <p class="chunk" data-nb-ref-number="90" data-nb-words="3" data-nb-chars="15"><span class="idea" data-nb-ref-number="91" id="idea91" data-nb-words="3" data-nb-chars="15">„Já se&nbsp;hlásím.“</span></p>
          <p class="chunk" data-nb-ref-number="91" data-nb-words="14" data-nb-chars="87"><span class="idea" data-nb-ref-number="92" id="idea92" data-nb-words="14" data-nb-chars="87">„Prosím, račte na&nbsp;jeviště,“ pobízel ho&nbsp;zdvořile herec a&nbsp;hledal očima ve&nbsp;ztemnělém sále.</span></p>
          <p class="chunk" data-nb-ref-number="92" data-nb-words="14" data-nb-chars="91"><span class="idea" data-nb-ref-number="93" id="idea93" data-nb-words="14" data-nb-chars="91">Na&nbsp;scénu vystoupil maličký blondýn: jeho tvář prozrazovala, že&nbsp;se&nbsp;dobré tři neděle neholil.</span></p>
          <p class="chunk" data-nb-ref-number="93" data-nb-words="6" data-nb-chars="51"><span class="idea" data-nb-ref-number="94" id="idea94" data-nb-words="6" data-nb-chars="51">„Promiňte, vaše jméno?“ informoval se&nbsp;konferenciér.</span></p>
          <p class="chunk" data-nb-ref-number="94" data-nb-words="5" data-nb-chars="44"><span class="idea" data-nb-ref-number="95" id="idea95" data-nb-words="5" data-nb-chars="44">„Nikolaj Kanavkin,“ hlesl stydlivě příchozí.</span></p>
          <p class="chunk" data-nb-ref-number="95" data-nb-words="9" data-nb-chars="55"><span class="idea" data-nb-ref-number="96" id="idea96" data-nb-words="9" data-nb-chars="55">„Těší mě, občane Kanavkine. Tak co&nbsp;nám pěkného povíte?“</span></p>
          <p class="chunk" data-nb-ref-number="96" data-nb-words="10" data-nb-chars="85"><span class="idea" data-nb-ref-number="97" id="idea97" data-nb-words="10" data-nb-chars="85">„Odevzdám valuty,“ zašeptal Kanavkin. „Tisíc dolarů a&nbsp;dvacet zlatých desetirublovek.“</span></p>
          <p class="chunk" data-nb-ref-number="97" data-nb-words="6" data-nb-chars="31"><span class="idea" data-nb-ref-number="98" id="idea98" data-nb-words="6" data-nb-chars="31">„Bravo! To&nbsp;je&nbsp;všecko, co&nbsp;máte?“</span></p>
          <p class="chunk" data-nb-ref-number="98" data-nb-words="23" data-nb-chars="150"><span class="idea" data-nb-ref-number="99" id="idea99" data-nb-words="23" data-nb-chars="150">Při těch slovech si&nbsp;Kanavkina pátravě změřil a&nbsp;Bosý měl pocit, že&nbsp;z&nbsp;hercových očí vyzařují rentgenové paprsky, které prosvěcují Kanavkina skrz naskrz.</span></p>
          <p class="chunk" data-nb-ref-number="99" data-nb-words="5" data-nb-chars="26"><span class="idea" data-nb-ref-number="100" id="idea100" data-nb-words="5" data-nb-chars="26">V&nbsp;sále nikdo ani nedýchal.</span></p>
          <p class="chunk" data-nb-ref-number="100" data-nb-words="92" data-nb-chars="567"><span class="idea" data-nb-ref-number="101" id="idea101" data-nb-words="92" data-nb-chars="567">„Věřím vám!“ zvolal nakonec konferenciér a&nbsp;uhasil svůj pohled. „Věřím! Tyhle oči nelžou! Kolikrát jsem vám říkal, že&nbsp;vaše hlavní chyba spočívá v&nbsp;tom, že&nbsp;nedoceňujete význam lidských očí. Rozumějte, jazyk může zatajit pravdu, ale oči nikdy! Někdo vás zaskočí nějakou otázkou a&nbsp;vy se&nbsp;pohotově ovládnete a&nbsp;víte, jak máte odpovědět, abyste zatajili pravdu. Vypovídáte naprosto přesvědčivě a&nbsp;nedáte na&nbsp;sobě nic znát, jenomže&nbsp;– ouvej!&nbsp;– pravda vyplašená otázkou se&nbsp;na&nbsp;okamžik přestěhuje z&nbsp;nejtajnějších záhybů vaší duše do&nbsp;očí, a&nbsp;je konec! Oči vás prozradí a&nbsp;jste v&nbsp;pasti!“</span></p>
          <p class="chunk" data-nb-ref-number="101" data-nb-words="13" data-nb-chars="88"><span class="idea" data-nb-ref-number="102" id="idea102" data-nb-words="13" data-nb-chars="88">Po&nbsp;tomto proslovu, předneseném s&nbsp;velkým zápalem, se&nbsp;herec vlídně obrátil ke&nbsp;Kanavkinovi:</span></p>
          <p class="chunk" data-nb-ref-number="102" data-nb-words="4" data-nb-chars="23"><span class="idea" data-nb-ref-number="103" id="idea103" data-nb-words="4" data-nb-chars="23">„Kde je&nbsp;máte schované?“</span></p>
          <p class="chunk" data-nb-ref-number="103" data-nb-words="6" data-nb-chars="42"><span class="idea" data-nb-ref-number="104" id="idea104" data-nb-words="6" data-nb-chars="42">„U&nbsp;mé tety Prachovnicové, na&nbsp;Prečistěnce.“</span></p>
          <p class="chunk" data-nb-ref-number="104" data-nb-words="6" data-nb-chars="42"><span class="idea" data-nb-ref-number="105" id="idea105" data-nb-words="6" data-nb-chars="42">„Á! Počkat… to&nbsp;myslíte Klavdii Iljiničnu?“</span></p>
          <p class="chunk" data-nb-ref-number="105" data-nb-words="1" data-nb-chars="6"><span class="idea" data-nb-ref-number="106" id="idea106" data-nb-words="1" data-nb-chars="6">„Ano.“</span></p>
          <p class="chunk" data-nb-ref-number="106" data-nb-words="19" data-nb-chars="94"><span class="idea" data-nb-ref-number="107" id="idea107" data-nb-words="19" data-nb-chars="94">„Jak by&nbsp;ne, jak by&nbsp;ne! Taková malá vilka? A&nbsp;k&nbsp;tomu naproti zahrádka? A&nbsp;kampak jste je&nbsp;strčil?“</span></p>
          <p class="chunk" data-nb-ref-number="107" data-nb-words="6" data-nb-chars="35"><span class="idea" data-nb-ref-number="108" id="idea108" data-nb-words="6" data-nb-chars="35">„Do sklepa do&nbsp;bedničky od&nbsp;sušenek.“</span></p>
          <p class="chunk" data-nb-ref-number="108" data-nb-words="3" data-nb-chars="26"><span class="idea" data-nb-ref-number="109" id="idea109" data-nb-words="3" data-nb-chars="26">Konferenciér spráskl ruce.</span></p>
          <p class="chunk" data-nb-ref-number="109" data-nb-words="27" data-nb-chars="170"><span class="idea" data-nb-ref-number="110" id="idea110" data-nb-words="27" data-nb-chars="170">„Viděli jste někdy něco podobného?“ vykřikl rozhořčeně, „tam vám přece zplesniví a&nbsp;zvlhnou! Copak se&nbsp;dají takovým lidem svěřit valuty? Co&nbsp;vy&nbsp;na&nbsp;to? Jako děti, namouduši!“</span></p>
          <p class="chunk" data-nb-ref-number="110" data-nb-words="10" data-nb-chars="72"><span class="idea" data-nb-ref-number="111" id="idea111" data-nb-words="10" data-nb-chars="72">Kanavkinovi došlo, že&nbsp;něco pokazil, a&nbsp;provinile sklopil kadeřavou hlavu.</span></p>
          <p class="chunk" data-nb-ref-number="111" data-nb-words="37" data-nb-chars="252"><span class="idea" data-nb-ref-number="112" id="idea112" data-nb-words="37" data-nb-chars="252">„Peníze,“ pokračoval herec, „mají být uloženy ve&nbsp;státní bance, ve&nbsp;zvláštních suchých a&nbsp;bedlivě střežených místnostech, a&nbsp;už vůbec ne&nbsp;v&nbsp;tetiččině sklepě, kde je&nbsp;mimochodem mohou znehodnotit krysy! Vážné, styďte se, Kanavkine, jste přece dospělý člověk!“</span></p>
          <p class="chunk" data-nb-ref-number="112" data-nb-words="14" data-nb-chars="80"><span class="idea" data-nb-ref-number="113" id="idea113" data-nb-words="14" data-nb-chars="80">Viník rozpaky nevěděl, co&nbsp;si&nbsp;má&nbsp;počít, a&nbsp;jenom bezradně žmoulal cíp svého sáčka.</span></p>
          <p class="chunk" data-nb-ref-number="113" data-nb-words="33" data-nb-chars="193"><span class="idea" data-nb-ref-number="114" id="idea114" data-nb-words="33" data-nb-chars="193">„No dobrá,“ obměkčil se&nbsp;přísný soudce, „co tam, to&nbsp;tam…,“ a&nbsp;náhle zaútočil nečekaně: „A&nbsp;vůbec… abychom to&nbsp;vzali při jednom a&nbsp;nehnali zbytečně vůz… Tetička si&nbsp;přece nechala něco pod palcem, ne?“</span></p>
          <p class="chunk" data-nb-ref-number="114" data-nb-words="14" data-nb-chars="91"><span class="idea" data-nb-ref-number="115" id="idea115" data-nb-words="14" data-nb-chars="91">Kanavkin, který nečekal takový obrat, sebou škubl a&nbsp;v&nbsp;hledišti se&nbsp;rozhostilo hrobové ticho.</span></p>
          <p class="chunk" data-nb-ref-number="115" data-nb-words="36" data-nb-chars="218"><span class="idea" data-nb-ref-number="116" id="idea116" data-nb-words="36" data-nb-chars="218">„Ach Kanavkine,“ zavyčítal jemně konferenciér, „a&nbsp;já ho&nbsp;ještě pochválil! Takhle nás vodit za&nbsp;nos. To&nbsp;je&nbsp;nesmysl, Kanavkine. Před chvilkou jsem se&nbsp;zmínil o&nbsp;očích. Z&nbsp;vašeho pohledu čtu jasně, že&nbsp;teta na&nbsp;sebe pamatovala.“</span></p>
          <p class="chunk" data-nb-ref-number="116" data-nb-words="6" data-nb-chars="47"><span class="idea" data-nb-ref-number="117" id="idea117" data-nb-words="6" data-nb-chars="47">„Taky že&nbsp;pamatovala!“ přiznal hrdinně Kanavkin.</span></p>
          <p class="chunk" data-nb-ref-number="117" data-nb-words="3" data-nb-chars="29"><span class="idea" data-nb-ref-number="118" id="idea118" data-nb-words="3" data-nb-chars="29">„Bravo!“ zvolal konferenciér.</span></p>
          <p class="chunk" data-nb-ref-number="118" data-nb-words="3" data-nb-chars="23"><span class="idea" data-nb-ref-number="119" id="idea119" data-nb-words="3" data-nb-chars="23">„Bravo!“ zavřeštěl sál.</span></p>
          <p class="chunk" data-nb-ref-number="119" data-nb-words="38" data-nb-chars="242"><span class="idea" data-nb-ref-number="120" id="idea120" data-nb-words="38" data-nb-chars="242">Když všechno utichlo, herec Kanavkinovi blahopřál, stiskl mu&nbsp;ruku a&nbsp;navrhoval, že&nbsp;ho&nbsp;dá&nbsp;odvézt domů. Současně požádal kohosi v&nbsp;zákulisí, aby týmž vozem zajel k&nbsp;tetičce a&nbsp;poprosil ji, aby laskavě ihned navštívila představení v&nbsp;dámském divadle.</span></p>
          <p class="chunk" data-nb-ref-number="120" data-nb-words="29" data-nb-chars="207"><span class="idea" data-nb-ref-number="121" id="idea121" data-nb-words="29" data-nb-chars="207">„Ještě poslední otázka: nesvěřila vám teta náhodou, kde scho­vává valuty?“ vyzvídal neúnavný konferenciér a&nbsp;blahosklonně nabídl Kanavkinovi cigaretu a&nbsp;hořící zápalku. Ten si&nbsp;připálil a&nbsp;nějak smutně se&nbsp;usmál.</span></p>
          <p class="chunk" data-nb-ref-number="121" data-nb-words="49" data-nb-chars="311"><span class="idea" data-nb-ref-number="122" id="idea122" data-nb-words="49" data-nb-chars="311">„Nepochybuji o&nbsp;tom,“ pokračoval s&nbsp;povzdechem herec, „že ta&nbsp;stará držgrešle neprozradí ani ďáblovi, natož vlastnímu synovci, kde má&nbsp;ulité peníze! No&nbsp;co&nbsp;se&nbsp;dá&nbsp;dělat, my&nbsp;už&nbsp;se&nbsp;pokusíme probudit v&nbsp;ní lidské city. Kdoví, třeba ještě nepopraskaly všechny něžné struny v&nbsp;její lichvářské duši. Mnoho štěstí, Kanavkine!“</span></p>
          <p class="chunk" data-nb-ref-number="122" data-nb-words="17" data-nb-chars="108"><span class="idea" data-nb-ref-number="123" id="idea123" data-nb-words="17" data-nb-chars="108">A&nbsp;šťastný Kanavkin odjel. Herec se&nbsp;pak zeptal, netouží-li ještě někdo odevzdat valuty, ale nikdo se&nbsp;neozval.</span></p>
          <p class="chunk" data-nb-ref-number="123" data-nb-words="11" data-nb-chars="80"><span class="idea" data-nb-ref-number="124" id="idea124" data-nb-words="11" data-nb-chars="80">„Jste podivíni, namouduši!“ utrousil nakonec, pokrčil rameny a&nbsp;zmizel za&nbsp;oponou.</span></p>
          <p class="chunk" data-nb-ref-number="124" data-nb-words="12" data-nb-chars="67"><span class="idea" data-nb-ref-number="125" id="idea125" data-nb-words="12" data-nb-chars="67">Světla pohasla, chvíli byla tma a&nbsp;vtom z&nbsp;dálky zazněl nervní tenor:</span></p>
          <p class="chunk" data-nb-ref-number="125" data-nb-words="7" data-nb-chars="41"><span class="idea" data-nb-ref-number="126" id="idea126" data-nb-words="7" data-nb-chars="41">„Tam hroudy zlata leží, jež mi&nbsp;náležejí…“</span></p>
          <p class="chunk" data-nb-ref-number="126" data-nb-words="6" data-nb-chars="44"><span class="idea" data-nb-ref-number="127" id="idea127" data-nb-words="6" data-nb-chars="44">Dvakrát za&nbsp;sebou následoval tlumený potlesk.</span></p>
          <p class="chunk" data-nb-ref-number="127" data-nb-words="57" data-nb-chars="376"><span class="idea" data-nb-ref-number="128" id="idea128" data-nb-words="57" data-nb-chars="376">„To v&nbsp;dámském divadle některá panička odevzdává valuty,“ vyhrkl nečekaně zrzavý vousáč, který seděl vedle Nikanora Ivanoviče. A&nbsp;povzdychl si: „Jo, kdyby nebylo těch hus! Mám, kamaráde, v&nbsp;Lianozově miliónové husy… Bojím se, že&nbsp;beze mě&nbsp;chcípnou. Husa je&nbsp;bojovnej pták a&nbsp;přitom křehkej, potřebuje ošetření… Kdyby nebylo těch hus! Puškinem mě&nbsp;nikdo neoblafne…“ A&nbsp;znovu zavzdychal.</span></p>
          <p class="chunk" data-nb-ref-number="128" data-nb-words="47" data-nb-chars="297"><span class="idea" data-nb-ref-number="129" id="idea129" data-nb-words="47" data-nb-chars="297">Vtom se&nbsp;sál jasně rozzářil a&nbsp;ze všech stran se&nbsp;nahrnuli dovnitř kuchaři v&nbsp;bílých čepicích a&nbsp;se sběračkami v&nbsp;rukou. Kuchtíci přivlekli kotel polévky a&nbsp;koš s&nbsp;nakrájeným černým chlebem. Diváci ožili. Veselí kuchaři se&nbsp;proplétali mezi divadelními fanoušky, nalévali polévku do&nbsp;misek a&nbsp;rozdávali chléb.</span></p>
          <p class="chunk" data-nb-ref-number="129" data-nb-words="33" data-nb-chars="184"><span class="idea" data-nb-ref-number="130" id="idea130" data-nb-words="33" data-nb-chars="184">„Jen si&nbsp;dejte, hoši,“ volali, „a&nbsp;pak hezky odevzdejte valuty! Co&nbsp;byste tu&nbsp;zbytečně tvrdli? Že&nbsp;se&nbsp;vám chce žrát tuhle šlichtu! Doma byste si&nbsp;pořádně přihnuli a&nbsp;vůbec si&nbsp;dávali do&nbsp;nosu!“</span></p>
          <p class="chunk" data-nb-ref-number="130" data-nb-words="28" data-nb-chars="175"><span class="idea" data-nb-ref-number="131" id="idea131" data-nb-words="28" data-nb-chars="175">„Proč ty&nbsp;ses tu&nbsp;vlastně usadil, tatíku?“ vyptával se&nbsp;nenuceně Bosého tlouštík kuchař s&nbsp;brunátným krkem a&nbsp;podával mu&nbsp;misku, kde v&nbsp;řídké tekutině plaval opuštěný kapustový list.</span></p>
          <p class="chunk" data-nb-ref-number="131" data-nb-words="11" data-nb-chars="81"><span class="idea" data-nb-ref-number="132" id="idea132" data-nb-words="11" data-nb-chars="81">„Nemám a&nbsp;hotovo!“ vykřikl hrozivě Nikanor Ivanovič. „Žádné valuty nemám, chápeš?“</span></p>
          <p class="chunk" data-nb-ref-number="132" data-nb-words="23" data-nb-chars="165"><span class="idea" data-nb-ref-number="133" id="idea133" data-nb-words="23" data-nb-chars="165">„Že nemáš?“ zaduněl kuchařův výhružný bas, „že nemáš?“ opakoval příjemný ženský hlas. „Nemáš, nemáš,“ zabručel nakonec smířlivě a&nbsp;proměnil se&nbsp;v&nbsp;Praskovju Fjodorovnu.</span></p>
          <p class="chunk" data-nb-ref-number="133" data-nb-words="63" data-nb-chars="405"><span class="idea" data-nb-ref-number="134" id="idea134" data-nb-words="63" data-nb-chars="405">Mateřsky třásla za&nbsp;rameno našeho pacienta, který hekal ze&nbsp;spaní. Kuchaři se&nbsp;rázem rozplynuli, divadlo s&nbsp;oponou se&nbsp;kamsi propadlo a&nbsp;Nikanor Ivanovič v&nbsp;slzách rozeznal nemocniční pokoj a&nbsp;dva muže v&nbsp;bílých pláštích. Nebyli to&nbsp;dotěrní kuchaři, kteří vnucovali lidem svoje rady, ale lékaři a&nbsp;s&nbsp;nimi Praskovja Fjodorovna, která držela v&nbsp;ruce místo misky talířek s&nbsp;připravenou injekční stříkačkou, pokrytý gázou.</span></p>
          <p class="chunk" data-nb-ref-number="134" data-nb-words="25" data-nb-chars="145"><span class="idea" data-nb-ref-number="135" id="idea135" data-nb-words="25" data-nb-chars="145">„Co je&nbsp;to&nbsp;za&nbsp;pořádek,“ stěžoval si&nbsp;trpce Bosý, zatímco mu&nbsp;píchali injekci, „když nemám, tak nemám! Ať&nbsp;jim odevzdá valuty Puškin! Nemám a&nbsp;hotovo!“</span></p>
          <p class="chunk" data-nb-ref-number="135" data-nb-words="13" data-nb-chars="97"><span class="idea" data-nb-ref-number="136" id="idea136" data-nb-words="13" data-nb-chars="97">„Dobrá, dobrá,“ chlácholila ho&nbsp;dobromyslná Praskovja Fjodorovna, „kde nic není, ani smrt nebere.“</span></p>
          <p class="chunk" data-nb-ref-number="136" data-nb-words="10" data-nb-chars="64"><span class="idea" data-nb-ref-number="137" id="idea137" data-nb-words="10" data-nb-chars="64">Nemocnému se&nbsp;po&nbsp;injekci ulevilo a&nbsp;usnul tvrdým bezesným spánkem.</span></p>
          <p class="chunk" data-nb-ref-number="137" data-nb-words="50" data-nb-chars="327"><span class="idea" data-nb-ref-number="138" id="idea138" data-nb-words="50" data-nb-chars="327">Ale jeho výkřiky vyvolaly neklid ve&nbsp;stodvacítce, kde se&nbsp;pacient probudil a&nbsp;začal hledat svou hlavu. Rovněž ve&nbsp;stoosmnáctce zneklidněl neznámý Mistr, se&nbsp;založenýma rukama teskně pozoroval měsíc a&nbsp;vzpomínal na&nbsp;bolestnou podzimní noc, poslední v&nbsp;jeho životě, pruh světla pode dveřmi v&nbsp;jeho sklepním bytě a&nbsp;rozpuštěné ženské vlasy.</span></p>
          <p class="chunk" data-nb-ref-number="138" data-nb-words="14" data-nb-chars="86"><span class="idea" data-nb-ref-number="139" id="idea139" data-nb-words="14" data-nb-chars="86">Ze&nbsp;stoosmnáctky se&nbsp;vzrušení přeneslo po&nbsp;balkóně k&nbsp;Ivanovi, který se&nbsp;s&nbsp;pláčem probudil.</span></p>
          <p class="chunk" data-nb-ref-number="139" data-nb-words="82" data-nb-chars="495"><span class="idea" data-nb-ref-number="140" id="idea140" data-nb-words="82" data-nb-chars="495">Ale lékaři brzy uklidnili vyšinuté pacienty, takže všichni postupně usínali. Nejdéle to&nbsp;trvalo Ivanovi. Spánek ho&nbsp;přemohl, až&nbsp;když nad řekou svítalo. Po&nbsp;léku, který se&nbsp;mu&nbsp;rozlil po&nbsp;celém těle, ho&nbsp;zaplavila uklidňující vlna. Cítil se&nbsp;lehký jako pírko a&nbsp;hlava se&nbsp;propadala do&nbsp;slastné dřímoty jako pod teplými závany větru. Poslední, co&nbsp;vnímal, bylo ptačí štěbetání v&nbsp;lese před úsvitem. Ale i&nbsp;to utichlo a&nbsp;Ivan ve&nbsp;snu viděl, jak už&nbsp;se&nbsp;slunce sklání nad Golgotou, obklíčenou dvojitým řetězem vojáků…</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./mistr_a_marketka_022.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>