<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Epilog">
    <meta name="apple-mobile-web-app-capable" content="yes">
    <title>Epilog</title>
    <link rel="stylesheet" href="./style/style.min.css" media="screen" integrity="sha256-kLn3PZddR8vqDB7zKTFlNrX7m+rBBZsi0JDkwtU4c+U=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Michail Bulgakov: Mistr a Markétka">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Mistr a Markétka">
    <meta property="og:title" content="Mistr a Markétka">
    <meta property="og:type" content="book">
    <meta property="og:book:author" content="Michail Bulgakov">
    <meta property="twitter:title" content="Michail Bulgakov: Mistr a Markétka">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./mistr_a_marketka_039.html">
    <link rel="next" href="./about.html">
    <meta name="nb-order" content="36">
    <link rel="self" href="mistr_a_marketka_040.html">
    <meta name="nb-identifier" content="bulgakov-mistr-a-marketka-5b98e88">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="3410" data-nb-chars="21196">
    <nav role="doc-toc">
      <ul class="plain section">
        <li><a href="mistr_a_marketka_005.html">„Nu dobrá,...</a></li>
        <li><a href="mistr_a_marketka_006.html">I</a>
          <ul class="plain">
            <li><a href="mistr_a_marketka_007.html">1 Nikdy se nepouštějte do řeči s&nbsp;neznámými lidmi</a></li>
            <li><a href="mistr_a_marketka_008.html">2 Pilát Pontský</a></li>
            <li><a href="mistr_a_marketka_009.html">3 Sedmý důkaz</a></li>
            <li><a href="mistr_a_marketka_010.html">4 Pronásledování</a></li>
            <li><a href="mistr_a_marketka_011.html">5 Skandál v&nbsp;Gribojedovovi</a></li>
            <li><a href="mistr_a_marketka_012.html">6 Schizofrenie, jak už bylo řečeno</a></li>
            <li><a href="mistr_a_marketka_013.html">7 Podezřelý byt</a></li>
            <li><a href="mistr_a_marketka_014.html">8 Souboj profesora s&nbsp;básníkem</a></li>
            <li><a href="mistr_a_marketka_015.html">9 Korovjevovy kousky</a></li>
            <li><a href="mistr_a_marketka_016.html">10 Zprávy z&nbsp;Jalty</a></li>
            <li><a href="mistr_a_marketka_017.html">11 Ivanovo rozdvojení</a></li>
            <li><a href="mistr_a_marketka_018.html">12 Černá magie a&nbsp;jak byla odhalena</a></li>
            <li><a href="mistr_a_marketka_019.html">13 Objevil se hrdina</a></li>
            <li><a href="mistr_a_marketka_020.html">14 Sláva kohoutovi!</a></li>
            <li><a href="mistr_a_marketka_021.html">15 Sen Nikanora Ivanoviče</a></li>
            <li><a href="mistr_a_marketka_022.html">16 Poprava</a></li>
            <li><a href="mistr_a_marketka_023.html">17 Bláznivý den</a></li>
            <li><a href="mistr_a_marketka_024.html">18 Neúspěšní návštěvníci</a></li>
          </ul>
        </li>
        <li><a href="mistr_a_marketka_025.html">II</a>
          <ul class="plain">
            <li><a href="mistr_a_marketka_026.html">19 Markétka</a></li>
            <li><a href="mistr_a_marketka_027.html">20 Azazelův krém</a></li>
            <li><a href="mistr_a_marketka_028.html">21 Let</a></li>
            <li><a href="mistr_a_marketka_029.html">22 V&nbsp;záři voskovic</a></li>
            <li><a href="mistr_a_marketka_030.html">23 Gala ples u&nbsp;satana</a></li>
            <li><a href="mistr_a_marketka_031.html">24 Únos Mistra</a></li>
            <li><a href="mistr_a_marketka_032.html">25 Jak se prokurátor pokoušel zachránit Jidáše Iškariotského</a></li>
            <li><a href="mistr_a_marketka_033.html">26 Pohřeb</a></li>
            <li><a href="mistr_a_marketka_034.html">27 Zkáza bytu č. 50</a></li>
            <li><a href="mistr_a_marketka_035.html">28 Poslední dobrodružství dlouhána Korovjeva a&nbsp;kocoura Kňoura</a></li>
            <li><a href="mistr_a_marketka_036.html">29 Osud Mistra a&nbsp;Markétky je zpečetěn</a></li>
            <li><a href="mistr_a_marketka_037.html">30 Je čas! Je čas!</a></li>
            <li><a href="mistr_a_marketka_038.html">31 Na Vrabčích horách</a></li>
            <li><a href="mistr_a_marketka_039.html">32 Odpuštění a&nbsp;věčný klid</a></li>
          </ul>
        </li>
        <li><a href="mistr_a_marketka_040.html">Epilog</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./mistr_a_marketka_039.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="6"><span class="idea" data-nb-ref-number="1" id="idea1" data-nb-words="1" data-nb-chars="6">Epilog</span></h1>
        <section>
          <p class="chunk" data-nb-ref-number="2" data-nb-words="30" data-nb-chars="174"><span class="idea" data-nb-ref-number="2" id="idea2" data-nb-words="30" data-nb-chars="174">Naše zvědavost nám nedovolí, abychom nepátrali, co&nbsp;se&nbsp;dělo dál v&nbsp;Moskvě po&nbsp;onom sobotním večeru, kdy při slunce západu Woland opustil město a&nbsp;zmizel se&nbsp;svitou z&nbsp;Vrabčích hor.</span></p>
          <p class="chunk" data-nb-ref-number="3" data-nb-words="33" data-nb-chars="211"><span class="idea" data-nb-ref-number="3" id="idea3" data-nb-words="33" data-nb-chars="211">Nechci se&nbsp;zmiňovat, že&nbsp;ještě dlouho potom se&nbsp;po&nbsp;městě lavinovitě šířily ty&nbsp;nejfantastičtější zprávy, které se&nbsp;donesly do&nbsp;těch nejvzdálenějších koutů země. Nehodlám je&nbsp;ani opakovat, člověku je&nbsp;z&nbsp;nich zrovna mdlo.</span></p>
          <p class="chunk" data-nb-ref-number="4" data-nb-words="36" data-nb-chars="206"><span class="idea" data-nb-ref-number="4" id="idea4" data-nb-words="36" data-nb-chars="206">Ten, kdo píše tyhle pravdivé řádky, sám osobně cestou do&nbsp;Feo­dosie slyšel vyprávět, jak se&nbsp;v&nbsp;Moskvě dva tisíce diváků vyhrnulo z&nbsp;divadla doslova jen tak, jak je&nbsp;pánbůh stvořil, a&nbsp;rozjeli se&nbsp;domů v&nbsp;taxících.</span></p>
          <p class="chunk" data-nb-ref-number="5" data-nb-words="33" data-nb-chars="216"><span class="idea" data-nb-ref-number="5" id="idea5" data-nb-words="33" data-nb-chars="216">O&nbsp;tom, že&nbsp;městem prošel ďábel, se&nbsp;šuškalo ve&nbsp;frontách před mlékárnami, v&nbsp;tramvajích, v&nbsp;obchodech, v&nbsp;domácnostech, v&nbsp;závodních kuchyních, výletních i&nbsp;dálkových vlacích, na&nbsp;nádražích i&nbsp;zastávkách, na&nbsp;chatách i&nbsp;plážích.</span></p>
          <p class="chunk" data-nb-ref-number="6" data-nb-words="48" data-nb-chars="306"><span class="idea" data-nb-ref-number="6" id="idea6" data-nb-words="48" data-nb-chars="306">Vzdělanci samozřejmě podobné řeči nebrali vážně, dokonce se&nbsp;jim smáli, a&nbsp;každého, kdo je&nbsp;šířil, se&nbsp;pokoušeli přivést k&nbsp;rozumu. Ale jak se&nbsp;praví, fakt zůstává faktem a&nbsp;každý musel vzít na&nbsp;vědomí, že&nbsp;ve&nbsp;městě někdo byl. Dokazovalo to&nbsp;spáleniště Gribojedova i&nbsp;řada jiných, naprosto prokazatelných skutečností.</span></p>
          <p class="chunk" data-nb-ref-number="7" data-nb-words="17" data-nb-chars="123"><span class="idea" data-nb-ref-number="7" id="idea7" data-nb-words="17" data-nb-chars="123">Vzdělanci zastávali názor milice, že&nbsp;ve&nbsp;městě řádila banda hypnotizérů a&nbsp;břichomluvců, kteří dokonale ovládali své řemeslo.</span></p>
          <p class="chunk" data-nb-ref-number="8" data-nb-words="20" data-nb-chars="134"><span class="idea" data-nb-ref-number="8" id="idea8" data-nb-words="20" data-nb-chars="134">Přirozeně nejen v&nbsp;Moskvě, ale po&nbsp;celé zemi byla neprodleně učiněna rázná, ale bohužel bezvýsledná opatření, aby banditi byli dopadeni.</span></p>
          <p class="chunk" data-nb-ref-number="9" data-nb-words="109" data-nb-chars="671"><span class="idea" data-nb-ref-number="9" id="idea9" data-nb-words="109" data-nb-chars="671">Řečený Woland se&nbsp;svými kumpány upláchl z&nbsp;Moskvy a&nbsp;víc se&nbsp;neobjevil ani ve&nbsp;městě, ani jinde, aniž o&nbsp;sobě dal vědět. Z&nbsp;toho mnozí pochopitelně usoudili, že&nbsp;uprchl za&nbsp;hranice, ale ani tam se&nbsp;neprojevoval. Vyšetřování se&nbsp;táhlo. Jak by&nbsp;ne, byl to&nbsp;vskutku zapeklitý případ! Nemluvě o&nbsp;čtyřech vyhořelých domech a&nbsp;o&nbsp;stovkách pomatenců, vyžádal si&nbsp;dokonce i&nbsp;lidské životy. Alespoň dva určitě. Bylo dokázáno, že&nbsp;Berlioz i&nbsp;nechvalně známý průvodce, který seznamoval cizince s&nbsp;moskevskými pamětihodnostmi, baron Maigel, byli zavražděni. Maigelovy ohořelé kosti se&nbsp;našly v&nbsp;bytě č. 50 v&nbsp;Sadové ulici hned po&nbsp;požáru. Ano, už&nbsp;tyto oběti si&nbsp;žádaly, aby viníci byli spravedlivě potrestáni.</span></p>
          <p class="chunk" data-nb-ref-number="10" data-nb-words="18" data-nb-chars="111"><span class="idea" data-nb-ref-number="10" id="idea10" data-nb-words="18" data-nb-chars="111">Ale později přibývaly další, zatímco Woland dávno opustil město&nbsp;– nerad to&nbsp;říkám, ale odnesli to&nbsp;černí kocouři.</span></p>
          <p class="chunk" data-nb-ref-number="11" data-nb-words="51" data-nb-chars="360"><span class="idea" data-nb-ref-number="11" id="idea11" data-nb-words="51" data-nb-chars="360">Přibližně stovka těchto mírumilovných, užitečných domácích zvířat, oddaných přátel člověka, byla zastřelena nebo jinak sprovozena ze&nbsp;světa v&nbsp;různých končinách země. Asi patnáct dalších, mnohdy v&nbsp;zuboženém stavu, bylo předvedeno na&nbsp;milici v&nbsp;různých městech. Například v&nbsp;Armaviru jedno takové nevinné zvíře přivlekl jakýsi občan a&nbsp;předtím mu&nbsp;svázal přední tlapy.</span></p>
          <p class="chunk" data-nb-ref-number="12" data-nb-words="72" data-nb-chars="405"><span class="idea" data-nb-ref-number="12" id="idea12" data-nb-words="72" data-nb-chars="405">Počíhal si&nbsp;na&nbsp;něj v&nbsp;okamžiku, kdy kocour s&nbsp;provinilým výrazem (kdo za&nbsp;to&nbsp;může, že&nbsp;se&nbsp;kocouři tváří provinile? To&nbsp;ještě neznamená, že&nbsp;by&nbsp;byli něco provedli, ale protože se&nbsp;bojí, aby někdo ze&nbsp;silnějších živočichů&nbsp;– psů nebo lidí&nbsp;– jim nekřivdil a&nbsp;neubližoval. Jedno ani druhé není tak těžké, ale nevidím v&nbsp;tom nic záslužného, opravdu ne)&nbsp;– tak tedy, kocour s&nbsp;provinilým výrazem se&nbsp;chystal skrýt v&nbsp;lopuchách.</span></p>
          <p class="chunk" data-nb-ref-number="13" data-nb-words="12" data-nb-chars="74"><span class="idea" data-nb-ref-number="13" id="idea13" data-nb-words="12" data-nb-chars="74">Občan si&nbsp;strhl kravatu, aby mohl kocoura svázat, a&nbsp;zlobně, výhružně vrčel:</span></p>
          <p class="chunk" data-nb-ref-number="14" data-nb-words="33" data-nb-chars="179"><span class="idea" data-nb-ref-number="14" id="idea14" data-nb-words="33" data-nb-chars="179">„Už vás mám! Ráčil jste zavítat k&nbsp;nám do&nbsp;Armaviru, pane hypnotizére? U&nbsp;nás máme pro strach uděláno. Jen se&nbsp;netvařte, že&nbsp;neumíte do&nbsp;pěti počítat! My&nbsp;dobře víme, co&nbsp;jste za&nbsp;kvítko!“</span></p>
          <p class="chunk" data-nb-ref-number="15" data-nb-words="20" data-nb-chars="112"><span class="idea" data-nb-ref-number="15" id="idea15" data-nb-words="20" data-nb-chars="112">S&nbsp;těmi slovy svázal ubohému zvířeti přední tlapy kravatou, vlekl je&nbsp;na&nbsp;milici a&nbsp;kopanci je&nbsp;nutil jít po&nbsp;zadních.</span></p>
          <p class="chunk" data-nb-ref-number="16" data-nb-words="22" data-nb-chars="138"><span class="idea" data-nb-ref-number="16" id="idea16" data-nb-words="22" data-nb-chars="138">„Vy… vy…,“ sípal, provázen houfem hvízdajících kluků, „nedělejte ze&nbsp;sebe šaška! To&nbsp;na&nbsp;nás neplatí! Jen pěkně račte jít jako ostatní lidi!“</span></p>
          <p class="chunk" data-nb-ref-number="17" data-nb-words="114" data-nb-chars="655"><span class="idea" data-nb-ref-number="17" id="idea17" data-nb-words="114" data-nb-chars="655">Černý kocour jen trpitelsky koulel očima. Zbavený od&nbsp;přírody daru řeči, nemohl se&nbsp;nijak ospravedlnit. Za&nbsp;svou záchranu děkoval za&nbsp;prvé milici a&nbsp;pak své paní, důstojné staré vdově. Sotva občan dorazil na&nbsp;milici, zjistilo se, že&nbsp;z&nbsp;něho silně táhne vodka, a&nbsp;proto se&nbsp;jeho svědectví nepřikládala velká váha. Zatím stařenka, která se&nbsp;dozvěděla od&nbsp;sousedů, že&nbsp;jí&nbsp;sbalili kocoura, se&nbsp;vydala na&nbsp;milici a&nbsp;doběhla tam právě včas. Dala kocourovi to&nbsp;nejlepší doporučení a&nbsp;vysvětlovala, že&nbsp;ho&nbsp;zná od&nbsp;narození, celých pět let, a&nbsp;že za&nbsp;něj ručí jako za&nbsp;sebe. Dokázala, že&nbsp;není v&nbsp;ničem namočen a&nbsp;nikdy nebyl v&nbsp;Moskvě. Narodil se, vyrostl a&nbsp;učil se&nbsp;chytat myši v&nbsp;Armaviru.</span></p>
          <p class="chunk" data-nb-ref-number="18" data-nb-words="21" data-nb-chars="115"><span class="idea" data-nb-ref-number="18" id="idea18" data-nb-words="21" data-nb-chars="115">Kocoura rozvázali a&nbsp;vrátili jeho majitelce. To&nbsp;se&nbsp;ví, že&nbsp;přitom zkusil a&nbsp;poznal v&nbsp;praxi, co&nbsp;způsobí omyl a&nbsp;pomluva.</span></p>
          <p class="chunk" data-nb-ref-number="19" data-nb-words="56" data-nb-chars="336"><span class="idea" data-nb-ref-number="19" id="idea19" data-nb-words="56" data-nb-chars="336">Kromě kocourů byly nepatrně postiženy i&nbsp;některé osoby. Několik lidí zavřeli. Mezi jinými byli dočasně dáni do&nbsp;vazby: v&nbsp;Leningradě&nbsp;– občan Wolman a&nbsp;Wolper, v&nbsp;Saratově, Kyjevě a&nbsp;Charkově&nbsp;– tři Volodinové, v&nbsp;Kazani&nbsp;– Voloch a&nbsp;v&nbsp;Penze z&nbsp;naprosto neznámého důvodu&nbsp;– kandidát chemie Vuřtovič, snad proto, že&nbsp;byl rozložitý vysoký snědý brunet.</span></p>
          <p class="chunk" data-nb-ref-number="20" data-nb-words="12" data-nb-chars="82"><span class="idea" data-nb-ref-number="20" id="idea20" data-nb-words="12" data-nb-chars="82">V&nbsp;dalších městech to&nbsp;odneslo devět Korovinů, čtyři Korovkinové a&nbsp;dva Karavajevové.</span></p>
          <p class="chunk" data-nb-ref-number="21" data-nb-words="18" data-nb-chars="144"><span class="idea" data-nb-ref-number="21" id="idea21" data-nb-words="18" data-nb-chars="144">Jistého občana vyšoupli svázaného ze&nbsp;sevastopolského rychlíku na&nbsp;stanici Bělgorod. Jmenovaný se&nbsp;pokoušel zabavit spolucestující triky s&nbsp;kartami.</span></p>
          <p class="chunk" data-nb-ref-number="22" data-nb-words="51" data-nb-chars="293"><span class="idea" data-nb-ref-number="22" id="idea22" data-nb-words="51" data-nb-chars="293">V&nbsp;Jaroslavlu právě při obědě vešel do&nbsp;restaurace muž s&nbsp;vařičem v&nbsp;ruce, který předtím vyzvedl z&nbsp;opravy. Sotva ho&nbsp;zmerčili dva vrátní, opustili svá místa v&nbsp;šatně a&nbsp;upalovali, co&nbsp;jim nohy stačily, a&nbsp;za nimi všichni hosté i&nbsp;personál. V&nbsp;tom zmatku se&nbsp;pokladní záhadným způsobem ztratila celá tržba.</span></p>
          <p class="chunk" data-nb-ref-number="23" data-nb-words="47" data-nb-chars="282"><span class="idea" data-nb-ref-number="23" id="idea23" data-nb-words="47" data-nb-chars="282">Dělo se&nbsp;ještě mnoho věcí, na&nbsp;všecky si&nbsp;ani nevzpomenu. Jitření myslí bylo veliké. Na&nbsp;obranu vyšetřujících znovu dodejme, že&nbsp;všecky tyto akce cílily nejen k&nbsp;tomu, aby byli provinilci dopadeni, ale i&nbsp;k&nbsp;tomu, aby vypluly na&nbsp;povrch všecky jejich zločiny. Každý krok byl řádně zdůvodněn.</span></p>
          <p class="chunk" data-nb-ref-number="24" data-nb-words="68" data-nb-chars="433"><span class="idea" data-nb-ref-number="24" id="idea24" data-nb-words="68" data-nb-chars="433">Vyšetřovací komise i&nbsp;zběhlí psychiatři došli k&nbsp;závěru, že&nbsp;členové zločinecké bandy, nebo alespoň jeden z&nbsp;nich (podezření padlo především na&nbsp;Korovjeva), byli fikaní hypnotizéři, kteří se&nbsp;hbitě přesunovali z&nbsp;místa na&nbsp;místo. Kromě toho dokázali vsugerovat těm, kdo se&nbsp;s&nbsp;nimi setkali, že&nbsp;některé předměty a&nbsp;osoby jsou jinde, než ve&nbsp;skutečnosti byly, a&nbsp;naopak, odstranit z&nbsp;jejich zorného pole předměty nebo osoby, které tam skutečně byly.</span></p>
          <p class="chunk" data-nb-ref-number="25" data-nb-words="22" data-nb-chars="152"><span class="idea" data-nb-ref-number="25" id="idea25" data-nb-words="22" data-nb-chars="152">Ve&nbsp;světle těchto výkladů se&nbsp;všecko vyjasnilo, dokonce i&nbsp;záhadná kocourova nezranitelnost během ostřelování v&nbsp;bytě č. 50, která všecky nejvíc vzrušovala:</span></p>
          <p class="chunk" data-nb-ref-number="26" data-nb-words="44" data-nb-chars="278"><span class="idea" data-nb-ref-number="26" id="idea26" data-nb-words="44" data-nb-chars="278">Přirozeně, žádný kocour na&nbsp;lustru nebyl ani po&nbsp;nich nestřílel. Pálili do&nbsp;prázdného místa, a&nbsp;zatím Korovjev, který jim vsugeroval, že&nbsp;kocour řádí na&nbsp;lustru, stál za&nbsp;zády střílejících, šklíbil se&nbsp;a&nbsp;radoval z&nbsp;této hromadné, zločinecky zneužité hypnózy. On&nbsp;sám zapálil byt benzínem.</span></p>
          <p class="chunk" data-nb-ref-number="27" data-nb-words="16" data-nb-chars="108"><span class="idea" data-nb-ref-number="27" id="idea27" data-nb-words="16" data-nb-chars="108">Sťopa Lotrov samozřejmě neodletěl do&nbsp;Jalty (to by&nbsp;nedokázal ani Korovjev) a&nbsp;žádné telegramy odtud neposílal.</span></p>
          <p class="chunk" data-nb-ref-number="28" data-nb-words="55" data-nb-chars="362"><span class="idea" data-nb-ref-number="28" id="idea28" data-nb-words="55" data-nb-chars="362">Po&nbsp;tom, co&nbsp;ho&nbsp;Korovjev vylekal černým kocourem, který napichoval na&nbsp;vidličku nakládaný hříbek, omdlel v&nbsp;bytě zlatnice a&nbsp;ležel tam až&nbsp;do&nbsp;chvíle, kdy mu&nbsp;Korovjev ze&nbsp;žertu narazil plstěný klobouk a&nbsp;dopravil ho&nbsp;na&nbsp;moskevské letiště. Předtím ještě stačil vsugerovat čekajícím příslušníkům pátracího oddělení, že&nbsp;Sťopa vylézá z&nbsp;letadla, které přiletělo ze&nbsp;Sevastopolu.</span></p>
          <p class="chunk" data-nb-ref-number="29" data-nb-words="132" data-nb-chars="882"><span class="idea" data-nb-ref-number="29" id="idea29" data-nb-words="132" data-nb-chars="882">Jaltské pátrací oddělení sice tvrdilo, že&nbsp;se&nbsp;tam dostavil bosý Sťopa a&nbsp;že o&nbsp;něm posílali do&nbsp;Moskvy telegramy, ale později se&nbsp;nenašla ve&nbsp;spisech ani jediná kopie telegramu. To&nbsp;vedlo komisi k&nbsp;zdrcujícímu neochvějnému závěru, že&nbsp;banda hypnotizérů provádí na&nbsp;dálku nejen sugesci jednotlivců, ale i&nbsp;celých skupin. Za&nbsp;takového předpokladu mohli zločinci zmást i&nbsp;osoby psychicky naprosto vyrovnané. Je&nbsp;zbytečné se&nbsp;zmiňovat v&nbsp;této souvislosti o&nbsp;takových drobnostech, jako byla sada karet v&nbsp;kapse jistého diváka v&nbsp;přízemí, nebo zmizelé toalety dam, mňoukající baret a&nbsp;podobně! Takové triky dokáže každý průměrný profesionální hypnotizér na&nbsp;jakékoli scéně. Patří k&nbsp;nim i&nbsp;nechutný trik s&nbsp;utrženou hlavou. Mluvící kocour? Taky maličkost. K&nbsp;tomu, aby někdo předváděl divákům takové zvíře, stačí zvládnout základy břichomluvectví, a&nbsp;nikdo nepochyboval, že&nbsp;Korovjevovo umění je&nbsp;daleko přesahovalo.</span></p>
          <p class="chunk" data-nb-ref-number="30" data-nb-words="162" data-nb-chars="1055"><span class="idea" data-nb-ref-number="30" id="idea30" data-nb-words="162" data-nb-chars="1055">Nešlo ani o&nbsp;karty či&nbsp;zfalšované dopisy v&nbsp;aktovce Nikanora Ivanoviče. To&nbsp;všecko byla hračka! Korovjev dohnal Berlioze k&nbsp;tomu, že&nbsp;spadl pod tramvaj. To&nbsp;on&nbsp;vyšinul ubohého básníka Ivana Bezprizorného a&nbsp;donutil ho&nbsp;vidět v&nbsp;těžkých snech starověký Jeruzalém i&nbsp;sluncem sežehnutou vyprahlou Golgotu s&nbsp;třemi ukřižovanými. To&nbsp;on&nbsp;a&nbsp;jeho banda vyhnali z&nbsp;Moskvy Markétu Nikolajevnu a&nbsp;její služebnou Natašu. Mimochodem, tímto případem se&nbsp;vyšetřující orgány zabývaly zvlášť svědomitě. Bylo nutné vyjasnit, zda je&nbsp;banda vrahů a&nbsp;žhářů násilím unesla, nebo zda utekly se&nbsp;zločineckou bandou dobrovolně. Na&nbsp;základě zmateného a&nbsp;nejapného svědectví Nikolaje Ivanoviče, s&nbsp;ohledem na&nbsp;Markétin podivný, pomatený vzkaz, který zanechala svému muži a&nbsp;kde se&nbsp;přiznává k&nbsp;svému čarodějnictví, a&nbsp;konečně s&nbsp;ohledem na&nbsp;okolnost, že&nbsp;Nataša zmizela docela bez zavazadel, došla vyšetřovací komise k&nbsp;názoru, že&nbsp;paní i&nbsp;její služebná byly zhypnotizovány podobně jako řada jiných osob a&nbsp;v&nbsp;tomto stavu je&nbsp;banda unesla. Vyskytla se&nbsp;oprávněná připomínka, že&nbsp;zločince nejspíš upoutala krása obou žen.</span></p>
          <p class="chunk" data-nb-ref-number="31" data-nb-words="34" data-nb-chars="239"><span class="idea" data-nb-ref-number="31" id="idea31" data-nb-words="34" data-nb-chars="239">Záhadou zůstávalo jedno&nbsp;– motiv únosu duševně chorého, který si&nbsp;říkal Mistr, z&nbsp;psychiatrické kliniky. To&nbsp;se&nbsp;nepodařilo vypátrat, a&nbsp;stejně tak nikdo nezjistil jméno odvlečeného. Zmizel pod ústavní přezdívkou jako „stoosmnáctka, první blok“.</span></p>
          <p class="chunk" data-nb-ref-number="32" data-nb-words="13" data-nb-chars="94"><span class="idea" data-nb-ref-number="32" id="idea32" data-nb-words="13" data-nb-chars="94">Tímto způsobem se&nbsp;mnohé vysvětlilo a&nbsp;vyšetřování skončilo, protože všecko jednou musí skončit.</span></p>
          <p class="chunk" data-nb-ref-number="33" data-nb-words="34" data-nb-chars="207"><span class="idea" data-nb-ref-number="33" id="idea33" data-nb-words="34" data-nb-chars="207">Uplynulo několik let a&nbsp;lidé pozapomněli na&nbsp;Wolanda, Korovjeva i&nbsp;ostatní. V&nbsp;životě těch, koho pronásledoval Woland se&nbsp;svými kumpány, došlo k&nbsp;mnoha změnám, a&nbsp;jakkoli byly nepatrné, přece jen se&nbsp;o&nbsp;nich zmíníme.</span></p>
          <p class="chunk" data-nb-ref-number="34" data-nb-words="76" data-nb-chars="439"><span class="idea" data-nb-ref-number="34" id="idea34" data-nb-words="76" data-nb-chars="439">Tak kupříkladu Žorž Bengálský strávil na&nbsp;klinice tři měsíce, uzdravil se, ale do&nbsp;Varieté už&nbsp;nenastoupil. Došlo k&nbsp;tomu v&nbsp;plné sezóně, kdy se&nbsp;obecenstvo jen hrnulo: vzpomínky na&nbsp;seanci černé magie a&nbsp;její odhalení se&nbsp;ukázaly příliš živé. Bengálský opustil Varieté, protože si&nbsp;uvědomil, že&nbsp;objevovat se&nbsp;každý večer před očima dvou tisíců diváků, kteří ho&nbsp;znají a&nbsp;ptají se&nbsp;posměšně, jak se&nbsp;cítí líp: s&nbsp;hlavou nebo bez hlavy?&nbsp;– je&nbsp;nad jeho síly.</span></p>
          <p class="chunk" data-nb-ref-number="35" data-nb-words="61" data-nb-chars="383"><span class="idea" data-nb-ref-number="35" id="idea35" data-nb-words="61" data-nb-chars="383">Navíc konferenciér ztratil značnou dávku humoru, která je&nbsp;při jeho povolání nezbytná. Zůstal mu&nbsp;nepříjemný, tíživý zvyk upadat každoročně na&nbsp;jaře při úplňku do&nbsp;deprese, ohmatávat si&nbsp;krk, vyděšeně se&nbsp;ohlížet a&nbsp;plakat. Záchvat brzy pominul, ale přece jen mu&nbsp;to&nbsp;bránilo vykonávat dřívější povolání. Odešel do&nbsp;důchodu a&nbsp;začal žít ze&nbsp;svých úspor, které mu&nbsp;vystačily nejmíň na&nbsp;patnáct let.</span></p>
          <p class="chunk" data-nb-ref-number="36" data-nb-words="75" data-nb-chars="494"><span class="idea" data-nb-ref-number="36" id="idea36" data-nb-words="75" data-nb-chars="494">Odešel a&nbsp;už se&nbsp;nikdy nesetkal s&nbsp;Varenuchou, který si&nbsp;získal velkou oblibu pro svou výjimečnou zdvořilost a&nbsp;ochotu, vzácnou dokonce i&nbsp;mezi administrátory divadel. Například žadatelé o&nbsp;volňásky mu&nbsp;neřekli jinak než dobrotivý otec. Ať&nbsp;kdokoli volal v&nbsp;kteroukoli dobu do&nbsp;Varieté, ozval se&nbsp;ve&nbsp;sluchátku mírný, posmutnělý hlas: „Prosím,“ a&nbsp;když se&nbsp;prosebník dožadoval Varenuchy, prohlásil hlas spěšně: „U&nbsp;telefonu, čím mohu sloužit?“ Dodejme, že&nbsp;Ivan Saveljevič si&nbsp;pro svou zdvořilost leccos vytrpěl.</span></p>
          <p class="chunk" data-nb-ref-number="37" data-nb-words="54" data-nb-chars="324"><span class="idea" data-nb-ref-number="37" id="idea37" data-nb-words="54" data-nb-chars="324">Sťopa Lotrov už&nbsp;víckrát z&nbsp;Varieté netelefonoval. Brzy po&nbsp;tom, co&nbsp;ho&nbsp;propustili z&nbsp;kliniky, kde strávil osm dní, ho&nbsp;přeložili do&nbsp;Rostova ve&nbsp;funkci vedoucího velkého gastronomu. Proslýchá se, že&nbsp;definitivně nechal pití portského, holduje pouze rybízové kořalce a&nbsp;že mu&nbsp;to&nbsp;svědčí. Prý se&nbsp;z&nbsp;něho stal nemluva a&nbsp;vyhýbá se&nbsp;ženským.</span></p>
          <p class="chunk" data-nb-ref-number="38" data-nb-words="82" data-nb-chars="547"><span class="idea" data-nb-ref-number="38" id="idea38" data-nb-words="82" data-nb-chars="547">Odchod Stěpana Bogdanoviče z&nbsp;Varieté nezpůsobil Rimskému takovou radost, jak by&nbsp;se&nbsp;dalo čekat, ačkoliv po&nbsp;tom několik let marně toužil. Administrativní ředitel si&nbsp;odbyl léčení na&nbsp;klinice a&nbsp;pak ho&nbsp;poslali do&nbsp;Kislovodska. Posléze tento veliký stařec s&nbsp;křečovitě poškubávající hlavou podal žádost o&nbsp;propuštění z&nbsp;Varieté. Zajímavé bylo, že&nbsp;žádost přivezla do&nbsp;Varieté Rimského manželka. Ředitel se&nbsp;dokonce ani ve&nbsp;dne neodvážil přestoupit práh budovy, kde kdysi viděl v&nbsp;rozbitém okně zalitém stříbrnou měsíční září dlouhou ruku, která lomcovala kličkou.</span></p>
          <p class="chunk" data-nb-ref-number="39" data-nb-words="73" data-nb-chars="485"><span class="idea" data-nb-ref-number="39" id="idea39" data-nb-words="73" data-nb-chars="485">Po&nbsp;odchodu z&nbsp;Varieté nastoupil v&nbsp;dětském loutkovém divadle v&nbsp;Zamoskvorečí. Už&nbsp;se&nbsp;nikdy služebně nesetkal s&nbsp;důstojným Arkadijem Apolonovičem Semplejarovem, kterého kvapně přeložili do&nbsp;Brjanska a&nbsp;jmenovali ho&nbsp;vedoucím konzervárny na&nbsp;zpracování hub. Moskvané dodnes jedí nasolené ryzce a&nbsp;nakládané hříbky, nemůžou si&nbsp;je&nbsp;vynachválit a&nbsp;radují se&nbsp;z&nbsp;této změny. Teď, když už&nbsp;to&nbsp;není aktuální, můžeme prozradit, že&nbsp;Arkadij Apolonovič stejně s&nbsp;akustikou nic nesvedl&nbsp;– jaká byla, taková zůstala.</span></p>
          <p class="chunk" data-nb-ref-number="40" data-nb-words="91" data-nb-chars="562"><span class="idea" data-nb-ref-number="40" id="idea40" data-nb-words="91" data-nb-chars="562">K&nbsp;těm, kdo se&nbsp;navždy rozloučili s&nbsp;divadlem, připočtěme ještě Nikanora Ivanoviče Bosého, třebaže toho s&nbsp;divadlem spojovala pouze vášeň pro volňásky. Nikanor Ivanovič nejenže dnes nechodí do&nbsp;divadla ani za&nbsp;peníze, ani zadarmo, ale jak někdo začne o&nbsp;divadle, hned se&nbsp;zachmuří. Navíc začal nenávidět básníka Puškina i&nbsp;nadaného herce Savu Potapoviče Kurolesova, a&nbsp;toho v&nbsp;takové míře, že&nbsp;když loni uviděl v&nbsp;novinách v&nbsp;černém rámečku jeho jméno a&nbsp;přečetl si, že&nbsp;ho&nbsp;v&nbsp;nejlepších letech života sklátila mrtvice&nbsp;– zbrunátněl, že&nbsp;ho&nbsp;samého div neklepla mrtvička, a&nbsp;zaječel:</span></p>
          <p class="chunk" data-nb-ref-number="41" data-nb-words="3" data-nb-chars="14"><span class="idea" data-nb-ref-number="41" id="idea41" data-nb-words="3" data-nb-chars="14">„Patří mu&nbsp;to!“</span></p>
          <p class="chunk" data-nb-ref-number="42" data-nb-words="128" data-nb-chars="849"><span class="idea" data-nb-ref-number="42" id="idea42" data-nb-words="128" data-nb-chars="849">Smrt populárního herce v&nbsp;něm rozjitřila mnohé bolestné vzpomínky. Ještě téhož včera se&nbsp;zpil do&nbsp;němoty a&nbsp;jediným společníkem mu&nbsp;byl zářící úplněk nad Sadovou. Po&nbsp;každém dalším kalíšku vodky před ním vyvstávaly další a&nbsp;další nenáviděné postavy. Nechyběli mezi nimi ani Sergej Žerardovič Dunčil, ani přitažlivá Ida Herkulanovna, dále majitel bojovných hus a&nbsp;upřímný Kanavkin. Copak se&nbsp;asi s&nbsp;nimi stalo? Nic, co&nbsp;vás napadá! Nikdo z&nbsp;nich totiž neexistoval, ani sympatický konferenciér, ani lichvářská tetička, která nechala plesnivět dolarové bankovky ve&nbsp;sklepě, ani zlaté pozouny a&nbsp;drzí kuchaři. To&nbsp;všecko se&nbsp;Nikanoru Ivanoviči zásluhou ničemného Korovjeva pouze zdálo. Jedinou autentickou postavou byl Sava Potapovič a&nbsp;zamíchal se&nbsp;do&nbsp;jeho snu jen proto, že&nbsp;si&nbsp;ho&nbsp;Nikanor Ivanovič pamatoval z&nbsp;četných rozhlasových relací. Všichni ostatní byli vymyšlení.</span></p>
          <p class="chunk" data-nb-ref-number="43" data-nb-words="21" data-nb-chars="157"><span class="idea" data-nb-ref-number="43" id="idea43" data-nb-words="21" data-nb-chars="157">Takže ani Alois Mogaryč neexistoval? Omyl! Nejenže existoval a&nbsp;existuje, ale dokonce zastává bývalou funkci Rimského&nbsp;– je&nbsp;administrativním ředitelem Varieté.</span></p>
          <p class="chunk" data-nb-ref-number="44" data-nb-words="146" data-nb-chars="908"><span class="idea" data-nb-ref-number="44" id="idea44" data-nb-words="146" data-nb-chars="908">Když se&nbsp;přibližně za&nbsp;čtyřiadvacet hodin po&nbsp;návštěvě u&nbsp;Wolanda vzpamatoval ve&nbsp;vlaku, který ho&nbsp;unášel k&nbsp;Vjatce, zjistil, že&nbsp;si&nbsp;zapomněl natáhnout kalhoty, ale jinak neznámo proč ukradl zcela nepotřebnou domovní knihu svému domácímu. Za&nbsp;fantastickou úplatu si&nbsp;vypůjčil od&nbsp;průvodčího staré umaštěné kalhoty a&nbsp;vrátil se&nbsp;do&nbsp;Moskvy. Ale ouvej&nbsp;– domek domácího nenašel. Při požáru všecko staré harampádí, co&nbsp;měl, vzalo za&nbsp;své. Ale Alois byl neobyčejně podnikavý člověk. Za&nbsp;čtrnáct dní už&nbsp;bydlel v&nbsp;přepychovém pokoji v&nbsp;Brjusovově ulici a&nbsp;za pár měsíců seděl v&nbsp;Rimského pracovně. Jako dřív Rimský trpěl kvůli Sťopovi, tak se&nbsp;teď Varenucha trápil kvůli Mogaryčovi. Ivan Saveljevič teď netouží po&nbsp;ničem jiném, než aby Aloise někam z&nbsp;Varieté uklidili a&nbsp;on ho&nbsp;neměl na&nbsp;očích, protože, jak administrátor občas sděluje šeptem svým nejbližším přátelům, „takovou svini jsem ještě v&nbsp;životě neviděl, od&nbsp;toho se&nbsp;dá&nbsp;čekat všecko.“</span></p>
          <p class="chunk" data-nb-ref-number="45" data-nb-words="56" data-nb-chars="355"><span class="idea" data-nb-ref-number="45" id="idea45" data-nb-words="56" data-nb-chars="355">Kdoví, třeba je&nbsp;Varenucha poněkud zaujatý. Aloisovi se&nbsp;nedá nic špatného dokázat, ostatně, on&nbsp;toho vůbec v&nbsp;životě moc nedokázal. Jediná jeho činnost spočívala v&nbsp;tom, že&nbsp;na&nbsp;uvolněné místo po&nbsp;Šťávinovi dosadil nového vedoucího bufetu. Šťávin zemřel na&nbsp;rakovinu jater na&nbsp;I.&nbsp;interní klinice fakultní nemocnice deset měsíců poté, co&nbsp;se&nbsp;Woland objevil v&nbsp;Moskvě.</span></p>
          <p class="chunk" data-nb-ref-number="46" data-nb-words="18" data-nb-chars="112"><span class="idea" data-nb-ref-number="46" id="idea46" data-nb-words="18" data-nb-chars="112">Uběhlo několik let a&nbsp;příběhy, které jsem vám tu&nbsp;pravdivě popsal, vybledly v&nbsp;myslích pamětníků. Pravda, ne&nbsp;všech.</span></p>
          <p class="chunk" data-nb-ref-number="47" data-nb-words="44" data-nb-chars="292"><span class="idea" data-nb-ref-number="47" id="idea47" data-nb-words="44" data-nb-chars="292">Každoročně při jarním úplňku se&nbsp;k&nbsp;večeru vynoří na&nbsp;Patriarších rybnících mladý skromně oblečený muž. Je&nbsp;mu&nbsp;kolem třiceti nebo něco málo přes třicet, má&nbsp;zrzavé vlasy a&nbsp;zelené oči. Je&nbsp;to&nbsp;pracovník historického a&nbsp;filozofického ústavu, profesor Ivan Nikolajevič Potápka, dříve básník Bezprizorný.</span></p>
          <p class="chunk" data-nb-ref-number="48" data-nb-words="44" data-nb-chars="275"><span class="idea" data-nb-ref-number="48" id="idea48" data-nb-words="44" data-nb-chars="275">Usedne na&nbsp;lavičku pod lipami, kde seděl dávno všemi zapomenutý Berlioz a&nbsp;naposled ve&nbsp;svém životě pozoroval puklý měsíc. Teď v&nbsp;korunách stromů nad hlavou bývalého básníka pluje nejprve bílý a&nbsp;postupně zlátnoucí úplněk s&nbsp;černým dračím stínem, a&nbsp;zároveň zdánlivě stojí na&nbsp;místě.</span></p>
          <p class="chunk" data-nb-ref-number="49" data-nb-words="73" data-nb-chars="463"><span class="idea" data-nb-ref-number="49" id="idea49" data-nb-words="73" data-nb-chars="463">Ivan Nikolajevič ví&nbsp;a&nbsp;chápe. Ví&nbsp;například, že&nbsp;se&nbsp;v&nbsp;mládí stal obětí zločinných hypnotizérů a&nbsp;pak se&nbsp;úspěšně léčil. Dodnes na&nbsp;něj působí různé věci, například jarní úplněk. Sotva roste a&nbsp;zlátne měsíc, který kdysi visel na&nbsp;obloze výš než pětiramenný svícen, Ivan Nikolajevič zneklidní, je&nbsp;nervózní, ztrácí chuť k&nbsp;jídlu a&nbsp;trpí nespavostí. Netrpělivě očekává úplněk. Když konečně nastane, nikdo už&nbsp;neudrží profesora doma. Kvečeru vychází a&nbsp;míří k&nbsp;Patriarším rybníkům.</span></p>
          <p class="chunk" data-nb-ref-number="50" data-nb-words="21" data-nb-chars="121"><span class="idea" data-nb-ref-number="50" id="idea50" data-nb-words="21" data-nb-chars="121">Tam sedí na&nbsp;lavičce, zcela nezastřeně mluví sám se&nbsp;sebou, po­kuřuje, mhouří oči na&nbsp;měsíc a&nbsp;hned zase na&nbsp;památný turniket.</span></p>
          <p class="chunk" data-nb-ref-number="51" data-nb-words="25" data-nb-chars="161"><span class="idea" data-nb-ref-number="51" id="idea51" data-nb-words="25" data-nb-chars="161">Tak sedí hodinu, dvě. Pak vstane a&nbsp;odchází pokaždé stejným směrem přes Spiridonovku do&nbsp;uliček nedaleko Arbatu a&nbsp;hledí před sebe prázdnýma, jako nevidomýma očima.</span></p>
          <p class="chunk" data-nb-ref-number="52" data-nb-words="38" data-nb-chars="242"><span class="idea" data-nb-ref-number="52" id="idea52" data-nb-words="38" data-nb-chars="242">Míjí hokynářství a&nbsp;směřuje k&nbsp;místu, kde poblikává pokřivená plynová lucerna. Přikrade se&nbsp;k&nbsp;ozdobné mříži, za&nbsp;kterou se&nbsp;zelená rozlehlá, ještě holá zahrada a&nbsp;uprostřed je&nbsp;pseudogotická temná vila s&nbsp;věží a&nbsp;arkýřovým oknem, zalitým měsíční září.</span></p>
          <p class="chunk" data-nb-ref-number="53" data-nb-words="37" data-nb-chars="197"><span class="idea" data-nb-ref-number="53" id="idea53" data-nb-words="37" data-nb-chars="197">Profesor by&nbsp;nedovedl vysvětlit, co&nbsp;ho&nbsp;sem pudí a&nbsp;kdo bydlí v&nbsp;téhle vile, jen ví, že&nbsp;za&nbsp;úplňku je&nbsp;sám vůči sobě bezmocný. Kromě toho čeká, že&nbsp;v&nbsp;zahradě obehnané mříží uvidí stále se&nbsp;opakující výjev.</span></p>
          <p class="chunk" data-nb-ref-number="54" data-nb-words="54" data-nb-chars="321"><span class="idea" data-nb-ref-number="54" id="idea54" data-nb-words="54" data-nb-chars="321">Zahlédne na&nbsp;lavičce postaršího solidního muže s&nbsp;bradkou a&nbsp;ve skřipci, s&nbsp;prasečími rysy, vždycky ve&nbsp;stejné póze, zasněného, s&nbsp;pohledem upřeným na&nbsp;měsíc. Dobře ví, že&nbsp;když se&nbsp;obyvatel vily dost vynadíval na&nbsp;nebeskou lucernu, stočí pohled na&nbsp;okno arkýře, jako by&nbsp;očekával, že&nbsp;se&nbsp;otevře a&nbsp;v&nbsp;okně se&nbsp;objeví cosi podivuhodného.</span></p>
          <p class="chunk" data-nb-ref-number="55" data-nb-words="40" data-nb-chars="252"><span class="idea" data-nb-ref-number="55" id="idea55" data-nb-words="40" data-nb-chars="252">Ostatní už&nbsp;zná profesor do&nbsp;všech podrobností. Sám se&nbsp;musí rychle skrčit, protože muž na&nbsp;lavičce začne nervózně poškubávat hlavou a&nbsp;pátrat těkavýma očima ve&nbsp;vzduchu, nadšeně se&nbsp;usmívá a&nbsp;pak náhle spráskne ruce jakousi sladkou úzkostí a&nbsp;polohlasně mumlá:</span></p>
          <p class="chunk" data-nb-ref-number="56" data-nb-words="5" data-nb-chars="33"><span class="idea" data-nb-ref-number="56" id="idea56" data-nb-words="5" data-nb-chars="33">„Venuše! Venuše… Ach, já&nbsp;hlupák!“</span></p>
          <p class="chunk" data-nb-ref-number="57" data-nb-words="20" data-nb-chars="131"><span class="idea" data-nb-ref-number="57" id="idea57" data-nb-words="20" data-nb-chars="131">„Ó&nbsp;bohové!“ šeptá Ivan Nikolajevič za&nbsp;plotem a&nbsp;nespouští planoucí oči ze&nbsp;záhadného neznámého. „Další oběť úplňku… Ano, nejsem sám…“</span></p>
          <p class="chunk" data-nb-ref-number="58" data-nb-words="6" data-nb-chars="33"><span class="idea" data-nb-ref-number="58" id="idea58" data-nb-words="6" data-nb-chars="33">A&nbsp;muž na&nbsp;lavičce zatím pokračuje:</span></p>
          <p class="chunk" data-nb-ref-number="59" data-nb-words="23" data-nb-chars="133"><span class="idea" data-nb-ref-number="59" id="idea59" data-nb-words="23" data-nb-chars="133">„Já hlupák! Proč jsem neuletěl společně s&nbsp;ní? Čeho jsem se&nbsp;polekal, já&nbsp;starý osel? Dát si&nbsp;vystavit potvrzení! Teď trp, starý idiote!“</span></p>
          <p class="chunk" data-nb-ref-number="60" data-nb-words="40" data-nb-chars="227"><span class="idea" data-nb-ref-number="60" id="idea60" data-nb-words="40" data-nb-chars="227">To&nbsp;trvá až&nbsp;do&nbsp;chvíle, kdy v&nbsp;neosvětlené části vily bouchne okno, objeví se&nbsp;v&nbsp;něm cosi bílého a&nbsp;nevrlý ženský hlas zavolá: „Kde jste, Nikolaji Ivanoviči? Co&nbsp;má&nbsp;znamenat tahle romantika? Chcete si&nbsp;uhnat horečku? Čaj je&nbsp;na&nbsp;stole!“</span></p>
          <p class="chunk" data-nb-ref-number="61" data-nb-words="8" data-nb-chars="51"><span class="idea" data-nb-ref-number="61" id="idea61" data-nb-words="8" data-nb-chars="51">Muž na&nbsp;lavičce se&nbsp;vzpamatuje a&nbsp;odpovídá pokrytecky:</span></p>
          <p class="chunk" data-nb-ref-number="62" data-nb-words="13" data-nb-chars="85"><span class="idea" data-nb-ref-number="62" id="idea62" data-nb-words="13" data-nb-chars="85">„Chtěl jsem se&nbsp;jen trochu nadýchat čerstvého vzduchu! Čerstvý vzduch je&nbsp;báječná věc!“</span></p>
          <p class="chunk" data-nb-ref-number="63" data-nb-words="14" data-nb-chars="84"><span class="idea" data-nb-ref-number="63" id="idea63" data-nb-words="14" data-nb-chars="84">Vstane, nenápadně pohrozí pěstí do&nbsp;okna, které se&nbsp;hřmotně zavřelo, a&nbsp;plouží se&nbsp;domů.</span></p>
          <p class="chunk" data-nb-ref-number="64" data-nb-words="58" data-nb-chars="315"><span class="idea" data-nb-ref-number="64" id="idea64" data-nb-words="58" data-nb-chars="315">„Ó&nbsp;bohové, ten lže, jako když tiskne!“ bručí si&nbsp;Ivan Nikolajevič na&nbsp;odchodu. „Vůbec ho&nbsp;neláká do&nbsp;zahrady vzduch! Cosi vidí v&nbsp;této noci na&nbsp;měsíci, v&nbsp;zahradě a&nbsp;ve vzduchu! Co&nbsp;bych za&nbsp;to&nbsp;dal, kdybych dokázal odhalit jeho tajemství! Kdo ví, jakou Venuši ztratil, a&nbsp;teď marně mává rukama ve&nbsp;vzduchu a&nbsp;snaží se&nbsp;ji&nbsp;lapit…“</span></p>
          <p class="chunk" data-nb-ref-number="65" data-nb-words="8" data-nb-chars="50"><span class="idea" data-nb-ref-number="65" id="idea65" data-nb-words="8" data-nb-chars="50">Profesor se&nbsp;vrací domů nemocný, s&nbsp;pomatenou myslí.</span></p>
          <p class="chunk" data-nb-ref-number="66" data-nb-words="64" data-nb-chars="347"><span class="idea" data-nb-ref-number="66" id="idea66" data-nb-words="64" data-nb-chars="347">Žena se&nbsp;tváří, že&nbsp;to&nbsp;nepozoruje, a&nbsp;nutí ho, aby si&nbsp;šel brzy lehnout. Ale sama bdí, sedí u&nbsp;lampy s&nbsp;knihou a&nbsp;sleduje spícího smutným pohledem. Ví, že&nbsp;za&nbsp;svítání se&nbsp;její muž probudí s&nbsp;bolestným výkřikem a&nbsp;začne plakat a&nbsp;zmítat se. Proto před ní&nbsp;na&nbsp;ubruse pod lampou leží předem připravená injekční stříkačka v&nbsp;lihu a&nbsp;ampulka s&nbsp;temně žlutou tekutinou.</span></p>
          <p class="chunk" data-nb-ref-number="67" data-nb-words="38" data-nb-chars="212"><span class="idea" data-nb-ref-number="67" id="idea67" data-nb-words="38" data-nb-chars="212">Teprve pak ubohá žena, která spojila svůj osud s&nbsp;nemocným mužem, může bez obav usnout. Ivan Nikolajevič po&nbsp;injekci klidně spí až&nbsp;do&nbsp;rána, usmívá se&nbsp;ze&nbsp;spaní a&nbsp;zdají se&nbsp;mu&nbsp;jakési vznešené, šťastné, jí&nbsp;neznámé sny.</span></p>
          <p class="chunk" data-nb-ref-number="68" data-nb-words="53" data-nb-chars="358"><span class="idea" data-nb-ref-number="68" id="idea68" data-nb-words="53" data-nb-chars="358">Vědce budí ze&nbsp;sna v&nbsp;měsíčné noci pokaždé týž výjev, až&nbsp;žalostně vykřikne. Vidí beznosého kata, který nadskakuje, cosi vyráží chraplavým hlasem a&nbsp;bodne kopím ukřižovaného, pomateného Hestase. Daleko hrozivější než kat je&nbsp;však zlověstný přísvit bouřkového mraku, který se&nbsp;ohlašuje rachotem a&nbsp;hrozí zavalit zemi, jak to&nbsp;bývá při velkých přírodních katastrofách.</span></p>
          <p class="chunk" data-nb-ref-number="69" data-nb-words="49" data-nb-chars="288"><span class="idea" data-nb-ref-number="69" id="idea69" data-nb-words="49" data-nb-chars="288">Po&nbsp;injekci se&nbsp;všecko kolem mění. Od&nbsp;postele k&nbsp;oknu se&nbsp;prostře měsíční stezka, po&nbsp;ní&nbsp;vystupuje muž v&nbsp;bílém plášti s&nbsp;purpurovou podšívkou a&nbsp;míří k&nbsp;měsíci. Po&nbsp;jeho boku kráčí mladý člověk v&nbsp;potrhaném chitónu, se&nbsp;znetvořeným obličejem. Horlivě diskutují, rozohňují se&nbsp;a&nbsp;o&nbsp;něčem se&nbsp;domlouvají.</span></p>
          <p class="chunk" data-nb-ref-number="70" data-nb-words="41" data-nb-chars="255"><span class="idea" data-nb-ref-number="70" id="idea70" data-nb-words="41" data-nb-chars="255">„Ó&nbsp;bohové!“ pronáší muž v&nbsp;bílém plášti a&nbsp;obrací ke&nbsp;svému spo­lečníkovi povýšený obličej. „Taková hnusná poprava! Ale řekni mi,“ a&nbsp;jeho pyšný obličej náhle dostává prosebný výraz, „že to&nbsp;není pravda? Žádná poprava nebyla, viď? Zapřísahám tě, řekni, že&nbsp;ne!“</span></p>
          <p class="chunk" data-nb-ref-number="71" data-nb-words="12" data-nb-chars="82"><span class="idea" data-nb-ref-number="71" id="idea71" data-nb-words="12" data-nb-chars="82">„Samozřejmě že&nbsp;nebyla,“ odpovídá chraplavě jeho společník, „to se&nbsp;ti&nbsp;jenom zdálo.“</span></p>
          <p class="chunk" data-nb-ref-number="72" data-nb-words="10" data-nb-chars="55"><span class="idea" data-nb-ref-number="72" id="idea72" data-nb-words="10" data-nb-chars="55">„Můžeš na&nbsp;to&nbsp;přísahat?“ zeptá se&nbsp;muž v&nbsp;plášti úpěnlivě.</span></p>
          <p class="chunk" data-nb-ref-number="73" data-nb-words="11" data-nb-chars="66"><span class="idea" data-nb-ref-number="73" id="idea73" data-nb-words="11" data-nb-chars="66">„Přísahám!“ stvrzuje mladík a&nbsp;v&nbsp;očích se&nbsp;mu&nbsp;objeví veselé ohníčky.</span></p>
          <p class="chunk" data-nb-ref-number="74" data-nb-words="30" data-nb-chars="173"><span class="idea" data-nb-ref-number="74" id="idea74" data-nb-words="30" data-nb-chars="173">„Nic víc nežádám!“ vykřikne muž v&nbsp;plášti hlasem ztrhaným od&nbsp;povelů, stoupá stále výš a&nbsp;výš k&nbsp;měsíci a&nbsp;pobízí mladíka. Za&nbsp;nimi důstojně kráčí obrovský pes se&nbsp;špičatýma ušima.</span></p>
          <p class="chunk" data-nb-ref-number="75" data-nb-words="61" data-nb-chars="362"><span class="idea" data-nb-ref-number="75" id="idea75" data-nb-words="61" data-nb-chars="362">Měsíční paprsek se&nbsp;rozvlní a&nbsp;chrlí vodopády světla na&nbsp;všecky strany. Měsíc kraluje, skotačí a&nbsp;dovádivě šálí. Z&nbsp;měsíční záplavy se&nbsp;vynoří neskutečně krásná žena a&nbsp;vede za&nbsp;ruku k&nbsp;Ivanovi zarostlého neholeného muže, který se&nbsp;bojácně ohlíží. Ivan ho&nbsp;hned poznal. Je&nbsp;to&nbsp;jeho noční host, pacient ze&nbsp;stoosmnáctky. Profesor k&nbsp;němu ve&nbsp;snu vztahuje ruce a&nbsp;ptá se&nbsp;dychtivě:</span></p>
          <p class="chunk" data-nb-ref-number="76" data-nb-words="6" data-nb-chars="31"><span class="idea" data-nb-ref-number="76" id="idea76" data-nb-words="6" data-nb-chars="31">„Tak to&nbsp;je&nbsp;tedy konec příběhu?“</span></p>
          <p class="chunk" data-nb-ref-number="77" data-nb-words="11" data-nb-chars="69"><span class="idea" data-nb-ref-number="77" id="idea77" data-nb-words="11" data-nb-chars="69">„Ano, můj učedníku,“ odpovídá noční host a&nbsp;žena přistupuje k&nbsp;Ivanovi:</span></p>
          <p class="chunk" data-nb-ref-number="78" data-nb-words="18" data-nb-chars="101"><span class="idea" data-nb-ref-number="78" id="idea78" data-nb-words="18" data-nb-chars="101">„Ano, tak to&nbsp;skončilo. Všecko na&nbsp;světě nějak končí… Ukažte, já&nbsp;vás políbím a&nbsp;všecko bude zase dobré…“</span></p>
          <p class="chunk" data-nb-ref-number="79" data-nb-words="29" data-nb-chars="137"><span class="idea" data-nb-ref-number="79" id="idea79" data-nb-words="29" data-nb-chars="137">Sklání se&nbsp;k&nbsp;Ivanovi, líbá ho&nbsp;na&nbsp;čelo a&nbsp;Ivan ji&nbsp;obejme a&nbsp;zahledí se&nbsp;jí&nbsp;do&nbsp;očí, ale ona se&nbsp;vzdaluje a&nbsp;odchází se&nbsp;svým společníkem k&nbsp;měsíci…</span></p>
          <p class="chunk" data-nb-ref-number="80" data-nb-words="28" data-nb-chars="173"><span class="idea" data-nb-ref-number="80" id="idea80" data-nb-words="28" data-nb-chars="173">Měsíc běsní, zalévá Ivana světlem a&nbsp;rozstřikuje paprsky na&nbsp;všechny strany. V&nbsp;pokoji propuká měsíční potopa, světlo se&nbsp;čeří, stoupá a&nbsp;zaplavuje postel. Ivan se&nbsp;usmívá ze&nbsp;sna.</span></p>
          <blockquote class="chunk" data-nb-ref-number="81" data-nb-words="39" data-nb-chars="240"><span class="idea" data-nb-ref-number="81" id="idea81" data-nb-words="39" data-nb-chars="240"><p>Ráno se&nbsp;probouzí mlčenlivý, ale už&nbsp;zcela klidný a&nbsp;zdráv. Jeho rozjitřená paměť se&nbsp;ztiší a&nbsp;až do&nbsp;příštího úplňku už&nbsp;nikdo neruší jeho spánek: ani beznosý Hestasův kat, ani nelítostný pátý prokurátor Judeje, jezdec Zlatého kopí Pilát Pontský.</p></span></blockquote>
        </section>
        <section>
          <p class="chunk" data-nb-ref-number="82" data-nb-words="1" data-nb-chars="9"><span class="idea" data-nb-ref-number="82" id="idea82" data-nb-words="1" data-nb-chars="9"><em>1929–1940</em></span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./about.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>