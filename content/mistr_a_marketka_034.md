---
title: 27 Zkáza bytu č\. 50
contentType: prose
---

Když Markéta dospěla k závěrečným slovům kapitoly „Tak přivítal úsvit patnáctého dne měsíce nísánu pátý prokurátor Judeje Pilát Pontský“, už se rozednívalo.

Bylo slyšet, jak na dvorku v korunách vrby a lípy se po ránu vesele hašteří vrabci.

Vstala a protáhla se. Teprve teď cítila, jak je celá rozlámaná a jak strašně se jí chce spát. Kupodivu, jinak pociťovala v duši klid. Myšlenky plynuly spořádaně a vůbec jí nevadilo, že strávila noc u pekelných mocností. Neděsily ji vzpomínky na gala ples u satana ani na Mistrův zázračně rychlý návrat, nepřekvapovalo ji, že román vznikl z hromádky popela, ani že ve sklepním bytě v uličce blízko Arbatu je všechno na svém místě po tom, co byl odtud vyhnán udavač Alois Mogaryč. Prostě setkání s Wolandem ji psychicky nijak nepříznivě neovlivnilo. Všecko bylo tak, jak má být.

Odešla do sousedního pokojíku, přesvědčila se, že Mistr spí tvrdým hlubokým spánkem, zhasla teď už zbytečnou stolní lampičku, natáhla se na úzkou pohovku, která stála u protější stěny, a přikryla se starou roztrhanou pokrývkou. Za okamžik usnula a toho rána se jí nezdály žádné sny. V pokojích se rozhostilo ticho, stejně jako v celém domku i v tiché zastrčené uličce.

Tou dobou, totiž v sobotu časně ráno, nespalo celé jedno patro v jisté moskevské instituci. Okna vedoucí na velké asfaltové prostranství, pravidelně omývané a zametané pomocí speciálních strojů, které bzučivě popojížděly sem a tam, zářila jasným světlem, které prořezávalo ranní šero.

Celé patro bylo zaměstnáno Wolandovým případem a ve všech kancelářích se svítilo.

Po pravdě řečeno, případ byl jasný už od včerejška, to je od pátku. Nezbývalo než zavřít Varieté, kde zmizelo celé vedení a kde se den předtím děly další nepřístojnosti při povedené seanci černé magie. Jenomže po celou tu dobu nepřetržitě přicházely do bdícího patra nové a nové materiály. Vyšetřování toho odstrašujícího případu, který zaváněl čertovinou smíchanou s hypnotickými pokusy a prokazatelnou zločinností, mělo za úkol zachytit nitky různých zmatených událostí, které se sběhly v nejrůznějších koutech Moskvy, a spojit je dohromady.

První si pobyl v bdícím, štědře osvětleném patře Arkadij Apolonovič Semplejarov, předseda akustické komise. V pátek odpoledne zazvonil v jeho bytě nedaleko Kamenného mostu telefon a mužský hlas se sháněl po soudruhu Semplejarovovi. Žena Arkadije Apolonoviče odpověděla nevlídně, že manžel je nemocen, odpočívá a nemůže jít k telefonu. Nakonec však Arkadij Apolonovič přece jen přišel. Na otázku, kdo volá, hlas v telefonu podal krátké vysvětlení.

„Okamžik… vteřinku počkejte… hned to bude,“ zablekotala jindy nafoukaná žena předsedy akustické komise. Jako střela vletěla do ložnice a pomáhala muži vstát. Semplejarov ležel v posteli a prožíval pekelná muka při vzpomínce na včerejší představení i následující noční domácí skandál, který končil vyhnáním jeho saratovské neteře z bytu.

Ten okamžik netrval jednu, ale přesně dvanáct vteřin. Arkadij Apolonovič s trepkou na jedné noze stál ve spodním prádle u telefonu a vykoktal:

„Ano, u telefonu… Slyším, ano…“

Jeho žena v tu chvíli zapomněla na všecka podlá provinění proti manželské věrnosti, kterých se Arkadij Apolonovič dopustil, strčila do předsíně vyděšený obličej, mávala druhou trepkou a šeptala:

„Obuj se… Nebo nastydneš od nohou…“

Arkadij Apolonovič odmítavě mával bosou nohou, vrhal na ni vražedné pohledy a přitom bručel do telefonu:

„Ano, ano, ano… Samozřejmě, chápu… Za chvíli jsem u vás…“

Celý večer strávil v patře, kde probíhalo vyšetřování.

Byl to deprimující, nanejvýš nepříjemný rozhovor. Semplejarovu nezbývalo, než aby otevřeně, do všech podrobností, vylíčil nejen odpornou seanci černé magie a rvačku v lóži, ale současně se zmínil i o Milici Andrejevně Pokobaťkové z Jelochovské ulice, o saratovské neteři a mnoha dalších věcech, které pro něj znamenaly totéž co natahování na skřipec.

Přirozeně svědectví Arkadije Apolonoviče, inteligentního, kultivovaného člověka a na slovo vzatého odborníka, značně vyšetřování napomohlo. Semplejarov výstižně popsal seanci záhadného mága v masce i dva jeho pomocníky a zapamatoval si dokonce jeho jméno. Porovnáním Semplejarovovy výpovědi s dalšími, mimo jiné svědectvím některých dam, které po představení utrpěly újmu (kupříkladu jakési dámy v lila spodním prádle, která ohromila Rimského, ó žel! a mnoha jiných), a dále posílkáře Karpova, který byl vyslán do bytu č. 50 v Sadové ulici, vyšlo najevo, kde je třeba hledat viníka a inspirátora všech těchto kousků.

Orgány několikrát navštívily byt č. 50, a nejen že prosmejčily každý kout, ale dokonce proklepávaly kladívkem stěny, zkoumaly krbové komíny a pátraly po tajných skrýších. Nicméně všechna tato opatření nevedla k žádoucím výsledkům. Ani při jedné návštěvě se nepodařilo někoho v bytě zastihnout, ačkoli bylo zřejmé, že byt je obydlen, přestože všichni, kdo se z nejrůznějších důvodů zabývali otázkami spojenými s pobytem zahraničních umělců v Moskvě, svorně kategoricky prohlašovali, že žádný černý mág jménem Woland v Moskvě není a být nemůže.

Po příjezdu se nikde nehlásil, nepředkládal nikomu pas ani jiné doklady, úmluvy či kontrakty a nikdo o něm neslyšel! Vedoucí programového oddělení estrádní komise Číňanov se dušoval a zapřísahal, že mu nezvěstný Sťopa Lotrov neposlal ke schválení program Wolandova vystoupení, aniž ho telefonicky informoval o Wolandově příjezdu. Tudíž on, Číňanov, absolutně nechápe a nedovede si vysvětlit, jak mohl Sťopa podobnou seanci ve Varieté připustit. Když mu dokazovali, že Arkadij Apolonovič viděl na vlastní oči mága při představení, Číňanov pouze krčil rameny a obracel nevinné oči k nebi: prozrazovaly, že Číňanov je čistý jako lilie.

Předvolali i Prochora Petroviče, předsedu ústřední estrádní komise. Dodejme, že k nepříčetné radosti Anny Richardovny a k velkému údivu zbytečně přivolaných orgánů vklouzl hbitě do svého šedého proužkovaného obleku, sotva milice stanula ve dveřích.

Mimochodem, jen co se vrátil na své místo, Prochor Petrovič schválil všecka opatření, která oblek během jeho krátké nepřítom­nosti navrhl.

… Tak tedy zmíněný Prochor Petrovič neměl ani tušení o nějakém Wolandovi. Věřte nebo nevěřte, ale stalo se cosi neslýchaného: tisíce diváků, všecek personál Varieté a konečně i sám Arkadij Apolonovič Semplejarov, který přece nebyl žádný primitiv, viděli mága i jeho zpropadené pomocníky na vlastní oči, a přitom se nikomu dosud nepodařilo Wolanda vypátrat. Cožpak, ptám se vás, se hned po svém pohoršujícím vystoupení propadl do země, nebo, jak někteří tvrdí, vůbec v Moskvě nebyl? Kdybychom připustili první možnost, vychází nám, že vzal s sebou všecky vedoucí činitele Varieté. V opačném případě se dalo soudit, že vedení pochybného divadla provedlo nějakou lumpárnu (vzpomeňte si na rozbité okno v ředitelské kanceláři a na Triumfovo chování!) a zmizelo beze stopy z hlavního města.

Ke cti toho, kdo řídil vyšetřování, budiž řečeno, že pohřešovaný Rimský byl vypátrán s obdivuhodnou rychlostí. Stačilo porovnat Triumfovy reakce na stanovišti taxíků před kinem s některými časovými údaji, například kdy skončilo představení a kdy asi mohl Rimský upláchnout, a už putoval do Leningradu spěšný telegram. Za hodinu přišla depeše (to se stalo v pátek navečer), v níž se oznamovalo, že Rimský byl zadržen v hotelu Astoria v pokoji č. 312 ve třetím patře, hned vedle pokoje dramaturga jednoho moskevského divadla, které v tu dobu pohostinsky vystupovalo v Leningradě. V uvedeném pokoji je, jak známo, šedomodrý zlacený nábytek a přepychová koupelna.

Uprchlík byl dopaden v šatníku třistadvanáctky, okamžitě zatčen a vyslýchán hned v Leningradě. Vzápětí putoval do Moskvy další telegram, kde se oznamovalo, že administrativní ředitel Rimský se nachází ve stavu nepříčetnosti, na otázky odpovídá buďto zmateně, nebo vůbec odmítá odpovědět a vytrvale žádá, aby ho zavřeli do pancéřové cely a postavili k němu stráž. Moskva telegrafovala, aby poslali Rimského s doprovodem do Moskvy, a Rimský tedy odjel v pátek večerním vlakem.

V pátek kvečeru rovněž narazili na Lotrovovu stopu. Do všech měst byly vyslány telegramy s Lotrovovým popisem a z Jalty přišla odpověď, že Lotrov se zdržoval v Jaltě a teď odletěl letadlem do Moskvy.

Varenuchovu stopu se prozatím nepodařilo vypátrat. Pověstný administrátor, známý doslova po celé Moskvě, zmizel, jako když se po něm zem slehne.

Současně bylo nutné zabývat se událostmi, k nimž došlo mimo okruh Varieté, v různých koutech Moskvy. Vysvětlení si žádal zvláštní případ „bajkalistů“, kteří nepřetržitě zpívali o „nejkrásnějším moři“ (ostatně profesoru Stravinskému se po dvou hodinách pomocí jakýchsi obstřiků podařilo uvést je do normálního stavu), dále se množily případy, že lidé platili soukromníkům či institucím čert ví čím a přitom tvrdili, že jsou to peníze, a zároveň stoupal počet poškozených.

Přirozeně nejnepříjemnější a nejskandálnější byl dosud nevyjasněný případ s hlavou zesnulého literáta Berlioze. Kdosi ji ukradl za bílého dne rovnou z rakve v sále Gribojedova.

Dvanáct mužů vedlo vyšetřování a snažilo se zachytit všecky nitky roztroušené po celé Moskvě, které by vedly k rozuzlení toho složitého případu.

Jeden z členů vyšetřovací komise navštívil také kliniku profesora Stravinského a nejprve si dal předložit seznam pacientů, kteří byli přijati do ošetření v uplynulých třech dnech. Tak objevili Nikanora Ivanoviče Bosého i nešťastného konferenciéra, jemuž kocour utrhl hlavu. S oběma byli brzo hotovi: snadno došli k závěru, že oba padli do rukou jedné a téže bandy vedené tajemným mágem. Zato Ivan Nikolajevič Bezprizorný vyšetřovatele opravdu zaujal.

V pátek navečer se otevřely dveře stosedmnáctky a vstoupil rozvážný mladík kulaté tváře. Choval se skromně a zdvořile a nikterak nevypadal na vyšetřovatele, dokonce na jednoho z nejlepších v Moskvě. Uviděl na posteli pobledlého skleslého mládence, který chvílemi těkal lhostejnýma očima po pokoji a chvílemi se zahleděl snivě do dálky anebo se uzavíral do sebe. Vyšetřovatel se vlídně představil a prohlásil, že si přichází pohovořit o tom, co se odehrálo na Patriarších rybnících.

Jak by Ivan triumfoval, kdyby se vyšetřovatel objevil dřív, dejme tomu v noci ze středy na čtvrtek, kdy se básník bouřlivě a důrazně dožadoval, aby vyslechli jeho vyprávění! Teď se splnilo vytoužené přání pomoci dopadnout konzultanta, nemusel nikam běhat, sami za ním přišli jen proto, aby se od něho dozvěděli, co se událo ve středu večer na Patriarších rybnících.

Ale běda! Ivan se za dobu, která uplynula od Berliozovy smrti, hodně změnil: odpovídal ochotně a zdvořile na všecky otázky, ale z jeho pohledu i tónu čišel nezájem. Berliozův osud ho víc netrápil.

Před příchodem vyšetřovatele ležel a lehce podřimoval. Viděl před sebou podivné, záhadné, neskutečné město s nakupeninami mramoru, proplétané sloupořadími, zlacenými sluncem, s pochmurně černou a nelítostnou Antoniovou věží, s palácem na západním pahorku, až po střechu ponořeným do tropické zeleně zahrad, a nad ní se vypínaly bronzové sochy, rozhořelé v západu slunce. Pod hradbami starobylého města zahlédl římské centurie v plné zbroji.

V polosnu se mu zjevil vyholený muž v bílém plášti s purpurovou podšívkou. Seděl nehybně v křesle, zažloutlý obličej zkřivený křečí, a upíral nenávistný pohled do pompézních cizích zahrad. Pak Ivan zahlédl lysou, písečně žlutou horu s opuštěnými kříži.

Nešťastná příhoda na Patriarších rybnících básníka Ivana Bezprizorného už nezajímala.

„Poslyšte, Ivane Nikolajeviči, jak daleko jste byl od turniketu v okamžiku, kdy Berlioz spadl pod tramvaj?“

Ivanovi se kmitl ve tváři lhostejný úsměšek a odpověděl:

„Byl jsem hodně daleko.“

„A kostkovaný stál u turniketu?“

„Ne, ten seděl opodál na lavičce.“

„Víte určitě, že neběžel k turniketu, když Berlioz upadl?“

„Určitě. Nikam neběžel, seděl rozvalen na lavičce.“

Vyšetřovatel se dál nevyptával. Vstal, podal Ivanovi ruku, popřál mu brzké uzdravení a vyjádřil naději, že si brzy přečte jeho nové verše.

„Nikoli,“ odpověděl tiše Ivan, „já už nikdy v životě nebudu psát verše.“

Mladý muž se zdvořile usmál a vyjádřil přesvědčení, že básník v současné době trpí depresí, ale to brzy přejde.

„Omyl,“ zaprotestoval Ivan a nedíval se přitom na vyšetřovatele, ale pozoroval v dálce pohasínající obzor. „Tohle mě nikdy nepřejde. Psal jsem špatné verše a teď jsem to pochopil.“

Vyšetřovatel si odnášel od Ivana cenné poznatky. Pozorně sledoval nit událostí a snažil se dobrat začátku. Teď už nepochyboval, že výchozím bodem se stala vražda na Patriarších rybnících. Samozřejmě ani Ivan, ani kostkovaný nestrčili nešťastného předsedu MASOLITu pod tramvaj. Fyzické násilí v tomto případě vyloučil. Ale byl skálopevně přesvědčen, že Berlioz se vrhl (nebo spadl) pod tramvaj pod vlivem hypnózy.

Materiál bohatě stačil k tomu, aby se ujasnilo, koho stíhat a kde. Jenomže smůla byla, že právě to se nedařilo. Znovu opakujeme, že v třikrát proklatém bytě č. 50 určitě někdo bydlel. Občas se v telefonu ozval jednou nakřáplý, jindy huhňavý hlas, někdy se otevřelo okno, a dokonce bylo slyšet gramofon. Přesto pokaždé, kdykoliv tam orgány zamířily, našly byt prázdný. Několikrát, v různou dobu denní i noční, provedly namátkovou kontrolu. Ba co víc, chodily po bytě se sítí a prohledávaly každý kout. Ostatně tenhle byt byl už dávno podezřelý. Milice střežila nejen průjezd, který ústil na dvůr, ale i zadní vchod. Dokonce rozestavila hlídky na střeše u komínů. Ano, padesátka si ze všech pořádně utahovala a nedalo se proti tomu nic podniknout.

To pokračovalo až do půlnoci z pátku na sobotu, kdy baron Maigel ve fraku a lakýrkách slavnostně vstoupil do bytu coby host. Bylo slyšet, jak mu kdosi otevřel. Přesně za deset minut vpadli milicionáři do bytu, bez zvonění, a nejenže tam nenašli obyvatele, ale ani nejmenší stopu po baronovi. To už bylo nad lidské chápání.

Jak jsme předeslali, pátrání pokračovalo až do sobotního rozbřesku, přibyly nové, neobyčejně zajímavé důkazy. Na moskevském letišti přistálo šestimístné aerotaxi, které přiletělo z Krymu. Spolu s ostatními vystoupil podivný pasažér, mladší člověk s mohutným strniskem vousů, se zarudlýma lekavýma očima, a bez zavazadel. Vypadal, jako by se tři dny nemyl, a měl na sobě prapodivný úbor. Na hlavě čepici a přes noční košili přehozenou kavkazskou pláštěnku, na nohou kožené modré, právě koupené slipry. Sotva sešel z letištních schůdků, už ho zastavili, a zanedlouho se nezapomenutelný ředitel Varieté Stěpan Bogdanovič Lotrov ocitl před vyšetřovateli, kde přisypal další podrobnosti. S definitivní platností se vyjasnilo, že Woland pronikl do Varieté v podobě zahraničního umělce, zhypnotizoval Lotrova a pak ho šikovně uklidil bůhvíkolik kilometrů od Moskvy. Spisy se vršily, ale celý případ se jevil čím dál složitější. Bylo zřejmé, že dopadnout takové individuum, které provádí podobné žerty (obětí jednoho takového žertíku se stal i Sťopa), nebude jednoduché. Dodejme, že Lotrova na vlastní žádost zavřeli do spolehlivé cely. U vyšetřování ho vystřídal Varenucha, kterého právě zatkli v jeho vlastním bytě, kam se vrátil po téměř dvoudenní nepřítomnosti.

Přestože svatosvatě sliboval Azazelovi, že už nikdy nezalže, lhal od prvního slova. Ostatně, nesuďme ho za to příliš přísně. Azazelo mu zakázal lhát a nadávat lidem po telefonu, teď administrátor mluvil bez pomoci tohoto přístroje. Těkal očima po místnosti a prohlásil, že se ve čtvrtek ve své kanceláři zpil jako čuně, pak někam odešel, ale neví kam, pil někde vodku, ale už si nevzpomíná kde, pak se válel kdesi u plotu, ale místo zapomněl. Teprve když mu pohrozili, že svým nesmyslným hloupým chováním narušuje důležité vyšetřování a že se za to bude zodpovídat, administrátor se rozplakal, bázlivě se ohlédl a šeptal přeskakujícím hlasem, že zalhal ze strachu před pomstou Wolandovy bandy a žádá si pancéřovou celu.

„Sakra, co pořád mají všichni s tou pancéřovou celou?“ zavrčel jeden z vyšetřujících.

„Banditi je pořádně vyděsili,“ poznamenal vyšetřovatel, který navštívil Ivana.

Varenuchu uklidnili, jak se dalo. Ujistili ho, že se postarají o jeho bezpečnost a že k tomu nepotřebují ani pancéřový kryt, a tu z něho postupně vylezlo, že nepil žádnou vodku, ani se neválel u plotu, ale dostal nabančeno od jednoho zrzouna s vyčnělým špičákem a ještě od jednoho tlouštíka…

„S kočičí vizáží?“

„Ano, ano,“ blekotal administrátor, třásl se jako list a vytrvale se ohlížel. Pak podrobně líčil, jak strávil skoro dva dny v bytě č. 50 coby upír a návnada a že málem zavinil smrt administrativního ředitele Rimského…

Právě v tom okamžiku přiváděli Rimského, který přijel leningradským rychlíkem. Kupodivu tenhle rozklepaný, psychicky narušený stařec s bílými vlasy, ve kterém byste těžko hledali bývalého administrativního ředitele, nechtěl s pravdou ven a nedal si říct. Tvrdil, že žádnou Helu v okně své kanceláře v noci neviděl, ani Varenuchu, a jednoduše že se mu udělalo nevolno a v pomatení smyslů odjel do Leningradu. Je snad zbytečné dodávat, že nemocný zakončil svoji výpověď prosbou, aby ho zavřeli do pancéřové cely.

Anušku zatkli v okamžiku, kdy se pokoušela podstrčit pokladní v obchodním domě na Arbatu desetidolarovou bankovku. Vyslechli pozorně její vyprávění o létajících postavách z okna domu v Sadové a o podkově, kterou sebrala podle vlastního tvrzení jen proto, aby ji odevzdala na milici.

„Byla ta podkova opravdu zlatá a posázená brilianty?“ vyptávali se.

„Já vím moc dobře, jak vypadaj brilianty,“ odpověděla uraženě.

„A dal vám neznámý skutečně ruble, jak tvrdíte?“

„Já vím moc dobře, jak vypadaj ruble,“ odsekla.

„A kdy se proměnily v dolary?“

„O žádnejch dolarech nevím, žádný dolary jsem neviděla!“ zaječela. „Já chci jen svoje. Jednou mi dali odměnu, tak jsem si šla koupit plátýnko,“ a pak mlela všelijaké hlouposti, že nemůže za domovní správu, která nasadila do pátého patra všelijakou pekelnou havěť a ta teď nedá lidem pokoj.

Vyšetřující odmítavě zamával perem, Anuška už šla všem na nervy, napsal jí propustku na zeleném blanketu, a Anuška k všeobecné radosti opustila budovu.

Pak následoval dlouhý řetěz vyšetřovaných a mezi jinými byl předvolán i Nikolaj Ivanovič, kterého právě zatkli díky jeho omezené a žárlivé ženě, která k ránu volala na milici, že její muž je nezvěstný. Nikolaj Ivanovič příliš vyšetřovatele neohromil, když jim předložil žertovné potvrzení, že strávil noc na plese u satana. Když popisoval, jak nesl na hřbetě nahatou služebnou Markéty Nikolajevny kamsi ke všem čertům a nejdřív k řece, kde se koupala, a jak se předtím v okně objevila nahá Markéta Nikolajevna, Nikolaj Ivanovič se poněkud odchýlil od pravdy. Tak například nepovažoval za nutné podotknout, že vstoupil do ložnice s odhozenou dámskou košilkou v ruce a že Natašu oslovoval „Venuše“. Podle jeho podání Nataša vylétla oknem, osedlala ho a odvlekla z Moskvy.

„Poslechl jsem a podřídil jsem se násilí,“ vysvětloval ponuře a zakončil své vyprávění prosbou, aby nic z toho neprozradili jeho ženě. Slíbili mu to.

Na základě svědectví Nikolaje Ivanoviče se zjistilo, že Markéta Nikolajevna a současně její služebná Nataša zmizely, a okamžitě bylo zahájeno pátrání.

Sobotní ráno probíhalo ve znamení nepřetržitého vyšetřování. Zatím se po městě šířily ty nejfantastičtější zprávy, v nichž bylo zrníčko pravdy obaleno mohutným nánosem lží. Povídalo se, že po představení ve Varieté celé dva tisíce diváků vyběhly na ulici jen tak, jak je pánbůh stvořil, že v Sadové odhalili tiskárnu, kde se tiskly kouzelné falešné bankovky, dále že banda chuligánů odvlekla pět vedoucích činitelů zábavného sektoru, ale milice je všechny vypátrala, a mnoho jiných věcí, které nechci ani opakovat.

Blížilo se k polednímu, když v místě, kde probíhalo vyšetřování, zadrnčel telefon. Volali ze Sadové a oznamovali, že zlořečený byt opět jeví známky života. Kdosi tam prý otevřel okno, je slyšet zpěv a zvuk pianina a v okně nájemníci zahlédli černého kocoura, jak se vyhřívá na slunci.

Asi ve čtyři hodiny odpoledne onoho dusného dne kousek od domu 302b v Sadové ulici vystoupila ze tří aut početná skupina civilistů. Rozdělili se na dvě menší skupinky a jedna zamířila do průjezdu a dál přes dvůr ke schodišti č. 6, druhá si otevřela malá dvířka obvykle zabedněná prkny, která vedla k zadnímu vchodu, a obě mířily po dvou různých schodištích k bytu č. 50.

Zatím Azazelo a Korovjev seděli v jídelně a dojídali snídani. Korovjev měl na sobě obvyklý úbor, nikoliv slavnostní frak. Woland se zdržoval jako obyčejně v ložnici a Kňour – to se nevědělo. Podle řinčení kastrolů v kuchyni usoudili, že kocour dlí tam a podle svého zvyku dělá ze sebe tajtrlíka.

„Slyším kroky na schodech… co to?“ zeptal se Korovjev a míchal černou kávu.

„To nic, to nás jdou jenom sebrat,“ odpověděl Azazelo a obrátil do sebe kalíšek koňaku.

„A tak…,“ zabručel Korovjev.

Zatím skupinka, která zvolila cestu po hlavním schodišti, dorazila na odpočívadlo ve druhém patře, kde stáli dva instalatéři a kutili cosi u tělesa ústředního topení, připomínajícího harmoniku. Nenápadná skupinka příchozích si s nimi vyměnila významné pohledy.

„Všichni jsou doma,“ zašeptal instalatér a poklepával kladívkem na trubky.

Muž v čele skupinky vytáhl zpod pláště černou pistoli a druhý po jeho boku paklíč. Vůbec byli všichni, kdo směřovali k bytu číslo 50, náležitě vybaveni. Dva měli v kapsách jemné hedvábné sítě, které se daly hbitě rozestřít. Další ukrýval laso a jiný mulové masky a ampulky s chloroformem.

Bez zvláštní námahy otevřeli dveře bytu č. 50 a vkročili do předsíně. Současně klaply kuchyňské dveře: znamenalo to, že i druhá skupinka, která se dala zadním vchodem, došla včas.

Tentokrát se zdálo, že jim štěstí přece jen trochu přeje. Rozprchli se do všech pokojů, ale nikoho nenašli. Zato v jídelně na stole objevili čerstvé zbytky snídaně a v salónu na římse krbu seděl vedle křišťálového džbánu statný černý kocour a svíral v tlapách vařič.

Vešli tiše dovnitř a chvíli ho pozorovali.

„Hm… to je, co?“ zašeptal jeden.

„Nikoho si nevšímám, nelumpačím, spravuju vařič,“ zaskuhral nepřátelsky, nasupeně kocour. „Jinak si dovoluju upozornit, že kocour je prastaré posvátné zvíře.“

„Dokonale čistá práce,“ zašeptal kdosi a jiný řekl hlasitě a důrazně:

„Račte, posvátný kocouří břichomluvče.“

Vzduchem se mihla síť, rozestřela se, ale k všeobecnému údivu minula cíl a shodila pouze džbán, který zazvonil o podlahu.

„Remíza!“ zavřeštěl kocour. „Hurá!“ Odložil vařič a vylovil za zády revolver. Namířil na nejbližšího muže, ale než stačil vypálit, v mužových rukou vyšlehl plamínek a zahřměl výstřel z pistole. Současně kocour sletěl po hlavě z římsy na zem, z tlap mu vypadl revolver a vedle se skutálel vařič.

„Konec,“ zasténal slabě a zemdleně se natáhl v krvavé kaluži, „nechte mě chvilku, abych se rozloučil se světem. Můj drahý příteli Azazelo,“ naříkalo krvácející zvíře, „kde jsi?“ a pohlédl zkaleným zrakem na dveře jídelny. „Nepřispěl jsi mi na pomoc v tomto nerovném zápase, opustil jsi ubohého Kňoura a prodal jsi ho za sklenku – třebaže znamenitého – koňaku! Nu což, snad moje smrt pohne tvým svědomím. Odkazuju ti svůj revolver…“

„Síť, síť…,“ ozval se kolem neklidný šepot. Ale jako naschvál síť se zašmodrchala v čísi kapse a ne a ne ji vytáhnout.

„Smrtelně raněného kocoura může zachránit jedině lok benzínu,“ pokračoval Kňour, využil všeobecného zmatku, přitiskl hubu ke kulatému otvoru benzínového vařiče a napil se. Hned nato mu přestala téct krev z levé tlapy. Kocour se vesele otřepal, vyskočil, popadl vařič pod paždí, vyhoupl se znovu na římsu krbu a šplhal po stěně, rozdíral tapety, a za necelé dvě vteřiny už seděl vysoko nad hlavami svých pronásledovatelů, na kovové konzoli od záclon.

Několik párů rukou trhalo těžký závěs, až spadl i s konzolí. Do zšeřelého pokoje vniklo slunce. Ale kouzlem uzdraveného kocoura to neohrozilo. S vařičem pod paždí se mihl vzduchem a dopadl na lustr, který visel uprostřed místnosti.

„Štafle!“ vykřikli dole.

„Vyzývám vás na souboj!“ zavřískl kocour a létal jim nad hlavami jako na houpačce. Vařič upevnil mezi ramena lustru a v tlapách se mu znovu začernal revolver. Míhal se nad hlavami mužů jako kyvadlo a pak namířil a zahájil palbu po nepříteli, až se celý byt otřásal jako pod kanonádou. Na podlahu se sypaly křišťálové ozdoby z lustru, nad krbem se v zrcadle rozprskly hvězdičky, padala omítka, po podlaze poskakovaly prázdné nábojnice, okenní tabulky popraskaly a z prostřeleného vařiče vystříkl benzín.

Teď už ani nemohlo být řeči o tom, že se jim podaří dostat kocoura živého. Muži odpovídali zuřivou a přesnou střelbou z pistolí a mířili do hlavy, do břicha, na prsa i do hřbetu proklatého zvířete. Střelba vyvolala paniku dole na asfaltovém dvoře.

Netrvala však dlouho a samočinně slábla, protože nikomu, ani kocourovi, nijak neuškodila. Nikdo nejenže nebyl zabit, ale ani raněn. Kdosi z hloučku vypálil na zkoušku pětkrát za sebou zpropadenému kocourovi do hlavy a zvíře na oplátku vystřílelo celý zásobník, ale ani tentokrát se účinek nedostavil. Kňour létal na lustru stále pomaleji, bůhvíproč foukal do ústí revolveru a plival si na tlapu.

Tváře těch, co stáli mlčky dole, prozrazovaly rozpaky. Tohle byl ojedinělý, nebo téměř ojedinělý případ, kdy střelba neúčinkovala. Připusťme, že kocour měl kouzelný revolver, což rozhodně nemůžeme tvrdit o pistolích pronásledovatelů. Teď už bylo naprosto jasné, že počáteční kocourovo zranění byl pouhý trik a komedie, stejně jako pití benzínu.

Udělali poslední pokus. Vrhli po něm laso, které zachytilo o jednu svíci, a těžký lustr se s ohlušujícím rachotem zřítil, až se zdálo, že se dům otřásl v základech. Ale bezvýsledně. Skupinku mužů zasypaly křišťálové úlomky. Kocour prolétl vzduchem a hup! přistál na pozlaceném rámu zrcadla nad krbem skoro u stropu. Uvelebil se tam a bylo zřejmé, že nehodlá nikam utéct a že se cítí nahoře v bezpečí, protože se znovu pustil do řeči:

„Jenom nechápu,“ zaskuhral, „proč se mnou jednáte tak tvrdě…“ Ale než stačil dokončit svou myšlenku, přerušil ho odkudsi pochmurný hluboký bas:

„Co se tu děje? Nemůžu pracovat…“

A jiný nevlídný a huhňavý hlas odpovídal:

„Bodejť! To je celej Kňour!“

Třetí nakřáplý dodal:

„Maestro! Je sobota a slunce se kloní k západu. Je čas.“

„Pardon, bohužel nemohu s vámi debatovat,“ houkl kocour od stropu, „je čas.“

Mrskl revolverem do okna a rozbil tabulky. Pak vylil na podlahu benzín, ten sám od sebe vzplanul a plamen vyšlehl až do stropu.

V mžiku vypukl prudký požár, jaký nebývá ani od benzínu. Hned se začalo kouřit z tapet, stržený závěs na podlaze se vzňal a rámy v rozbitých oknech doutnaly. Kňour zamňoukal, několikrát zapéroval v kolenou, přeskočil z rámu na okno a pak zmizel i s vařičem. Venku zapraskaly výstřely. Chlapík, který seděl na kovovém požárním žebříku ve výšce oken zlatnice, pálil po kocourovi, který postupoval od jednoho parapetu k druhému a mířil k rohovému okapu hranolovitého činžáku. Kňour vyšplhal po okapové rouře na střechu, kde ho zasypala palbou hlídka, která střežila komíny, bohužel rovněž bezvýsledně. Zvíře se rozplynulo v záři zapadajícího slunce, která zalila město.

Zatím v bytě zlatnice chytily příchozím pod nohama parkety a v záři plamenů, na místě, kde předtím ležel jakoby v posledním tažení domněle zraněný kocour, se stále zřetelněji rýsovala mrtvola bývalého barona Maigela s bradou vzhůru a skelnýma očima. Na to, aby vytáhli mrtvého z plamenů, bylo pozdě.

Skákali po hořící šachovnici parket, plácali se po doutnajících ramenech a prsou, ustupovali do pracovny a pak do předsíně. Ti, kdo byli v jídelně a v ložnici, vyrazili přímo na chodbu. Do předsíně vyběhli další z kuchyně. Po salónu se šířil kouř a oheň, kdosi v běhu vytočil telefonní číslo požárníků a houkl do sluchátka:

„Sadová 302b.“

Déle se nemohli zdržovat. V předsíni vyšlehly plameny a těžce se dýchalo.

Sotva se z rozbitých oken začarovaného bytu vyvalily první chuchvalce dýmu, ozvaly se na dvoře zoufalé výkřiky:

„Hoří! Hoří!“

V různých patrech činžáku křičeli obyvatelé do sluchátek: „Sadová, Sadová, 302b!“

Zatímco se v Sadové rozječely sirény na pádících červených protáhlých vozech, které se sjížděly z různých koutů města, zmateně pobíhající lidé na dvoře zahlédli, jak v oblacích dýmu vylétly z okna ve čtvrtém patře tři temné mužské postavy a jedna ženská, docela nahá.
